{
    "text": {
        "0_Chapter, 0_Verse": "משא דבר יהוה אל ישראל ביד מלאכי",
        "0_Chapter, 1_Verse": "אהבתי אתכם אמר יהוה ואמרתם במה אהבתנו הלוא אח עשו ליעקב נאם יהוה ואהב את יעקב",
        "0_Chapter, 2_Verse": "ואת עשו שנאתי ואשים את הריו שממה ואת נחלתו לתנות מדבר",
        "0_Chapter, 3_Verse": "כי תאמר אדום רששנו ונשוב ונבנה חרבות כה אמר יהוה צבאות המה יבנו ואני אהרוס וקראו להם גבול רשעה והעם אשר זעם יהוה עד עולם",
        "0_Chapter, 4_Verse": "ועיניכם תראינה ואתם תאמרו יגדל יהוה מעל לגבול ישראל",
        "0_Chapter, 5_Verse": "בן יכבד אב ועבד אדניו ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שמי ואמרתם במה בזינו את שמך",
        "0_Chapter, 6_Verse": "מגישים על מזבחי לחם מגאל ואמרתם במה גאלנוך באמרכם שלחן יהוה נבזה הוא",
        "0_Chapter, 7_Verse": "וכי תגשון עור לזבח אין רע וכי תגישו פסח וחלה אין רע הקריבהו נא לפחתך הירצך או הישא פניך אמר יהוה צבאות",
        "0_Chapter, 8_Verse": "ועתה חלו נא פני אל ויחננו מידכם היתה זאת הישא מכם פנים אמר יהוה צבאות",
        "0_Chapter, 9_Verse": "מי גם בכם ויסגר דלתים ולא תאירו מזבחי חנם אין לי חפץ בכם אמר יהוה צבאות ומנחה לא ארצה מידכם",
        "0_Chapter, 10_Verse": "כי ממזרח שמש ועד מבואו גדול שמי בגוים ובכל מקום מקטר מגש לשמי ומנחה טהורה כי גדול שמי בגוים אמר יהוה צבאות",
        "0_Chapter, 11_Verse": "ואתם מחללים אותו באמרכם שלחן אדני מגאל הוא וניבו נבזה אכלו",
        "0_Chapter, 12_Verse": "ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר יהוה",
        "0_Chapter, 13_Verse": "וארור נוכל ויש בעדרו זכר ונדר וזבח משחת לאדני כי מלך גדול אני אמר יהוה צבאות ושמי נורא בגוים",
        "1_Chapter, 0_Verse": "ועתה אליכם המצוה הזאת הכהנים",
        "1_Chapter, 1_Verse": "אם לא תשמעו ואם לא תשימו על לב לתת כבוד לשמי אמר יהוה צבאות ושלחתי בכם את המארה וארותי את ברכותיכם וגם ארותיה כי אינכם שמים על לב",
        "1_Chapter, 2_Verse": "הנני גער לכם את הזרע וזריתי פרש על פניכם פרש חגיכם ונשא אתכם אליו",
        "1_Chapter, 3_Verse": "וידעתם כי שלחתי אליכם את המצוה הזאת להיות בריתי את לוי אמר יהוה צבאות",
        "1_Chapter, 4_Verse": "בריתי היתה אתו החיים והשלום ואתנם לו מורא וייראני ומפני שמי נחת הוא",
        "1_Chapter, 5_Verse": "תורת אמת היתה בפיהו ועולה לא נמצא בשפתיו בשלום ובמישור הלך אתי ורבים השיב מעון",
        "1_Chapter, 6_Verse": "כי שפתי כהן ישמרו דעת ותורה יבקשו מפיהו כי מלאך יהוה צבאות הוא",
        "1_Chapter, 7_Verse": "ואתם סרתם מן הדרך הכשלתם רבים בתורה שחתם ברית הלוי אמר יהוה צבאות",
        "1_Chapter, 8_Verse": "וגם אני נתתי אתכם נבזים ושפלים לכל העם כפי אשר אינכם שמרים את דרכי ונשאים פנים בתורה",
        "1_Chapter, 9_Verse": "הלוא אב אחד לכלנו הלוא אל אחד בראנו מדוע נבגד איש באחיו לחלל ברית אבתינו",
        "1_Chapter, 10_Verse": "בגדה יהודה ותועבה נעשתה בישראל ובירושלם כי חלל יהודה קדש יהוה אשר אהב ובעל בת אל נכר",
        "1_Chapter, 11_Verse": "יכרת יהוה לאיש אשר יעשנה ער וענה מאהלי יעקב ומגיש מנחה ליהוה צבאות",
        "1_Chapter, 12_Verse": "וזאת שנית תעשו כסות דמעה את מזבח יהוה בכי ואנקה מאין עוד פנות אל המנחה ולקחת רצון מידכם",
        "1_Chapter, 13_Verse": "ואמרתם על מה על כי יהוה העיד בינך ובין אשת נעוריך אשר אתה בגדתה בה והיא חברתך ואשת בריתך",
        "1_Chapter, 14_Verse": "ולא אחד עשה ושאר רוח לו ומה האחד מבקש זרע אלהים ונשמרתם ברוחכם ובאשת נעוריך אל יבגד",
        "1_Chapter, 15_Verse": "כי שנא שלח אמר יהוה אלהי ישראל וכסה חמס על לבושו אמר יהוה צבאות ונשמרתם ברוחכם ולא תבגדו",
        "1_Chapter, 16_Verse": "הוגעתם יהוה בדבריכם ואמרתם במה הוגענו באמרכם כל עשה רע טוב בעיני יהוה ובהם הוא חפץ או איה אלהי המשפט",
        "2_Chapter, 0_Verse": "הנני שלח מלאכי ופנה דרך לפני ופתאם יבוא אל היכלו האדון אשר אתם מבקשים ומלאך הברית אשר אתם חפצים הנה בא אמר יהוה צבאות",
        "2_Chapter, 1_Verse": "ומי מכלכל את יום בואו ומי העמד בהראותו כי הוא כאש מצרף וכברית מכבסים",
        "2_Chapter, 2_Verse": "וישב מצרף ומטהר כסף וטהר את בני לוי וזקק אתם כזהב וככסף והיו ליהוה מגישי מנחה בצדקה",
        "2_Chapter, 3_Verse": "וערבה ליהוה מנחת יהודה וירושלם כימי עולם וכשנים קדמניות",
        "2_Chapter, 4_Verse": "וקרבתי אליכם למשפט והייתי עד ממהר במכשפים ובמנאפים ובנשבעים לשקר ובעשקי שכר שכיר אלמנה ויתום ומטי גר ולא יראוני אמר יהוה צבאות",
        "2_Chapter, 5_Verse": "כי אני יהוה לא שניתי ואתם בני יעקב לא כליתם",
        "2_Chapter, 6_Verse": "למימי אבתיכם סרתם מחקי ולא שמרתם שובו אלי ואשובה אליכם אמר יהוה צבאות ואמרתם במה נשוב",
        "2_Chapter, 7_Verse": "היקבע אדם אלהים כי אתם קבעים אתי ואמרתם במה קבענוך המעשר והתרומה",
        "2_Chapter, 8_Verse": "במארה אתם נארים ואתי אתם קבעים הגוי כלו",
        "2_Chapter, 9_Verse": "הביאו את כל המעשר אל בית האוצר ויהי טרף בביתי ובחנוני נא בזאת אמר יהוה צבאות אם לא אפתח לכם את ארבות השמים והריקתי לכם ברכה עד בלי די",
        "2_Chapter, 10_Verse": "וגערתי לכם באכל ולא ישחת לכם את פרי האדמה ולא תשכל לכם הגפן בשדה אמר יהוה צבאות",
        "2_Chapter, 11_Verse": "ואשרו אתכם כל הגוים כי תהיו אתם ארץ חפץ אמר יהוה צבאות",
        "2_Chapter, 12_Verse": "חזקו עלי דבריכם אמר יהוה ואמרתם מה נדברנו עליך",
        "2_Chapter, 13_Verse": "אמרתם שוא עבד אלהים ומה בצע כי שמרנו משמרתו וכי הלכנו קדרנית מפני יהוה צבאות",
        "2_Chapter, 14_Verse": "ועתה אנחנו מאשרים זדים גם נבנו עשי רשעה גם בחנו אלהים וימלטו",
        "2_Chapter, 15_Verse": "אז נדברו יראי יהוה איש את רעהו ויקשב יהוה וישמע ויכתב ספר זכרון לפניו ליראי יהוה ולחשבי שמו",
        "2_Chapter, 16_Verse": "והיו לי אמר יהוה צבאות ליום אשר אני עשה סגלה וחמלתי עליהם כאשר יחמל איש על בנו העבד אתו",
        "2_Chapter, 17_Verse": "ושבתם וראיתם בין צדיק לרשע בין עבד אלהים לאשר לא עבדו",
        "2_Chapter, 18_Verse": "כי הנה היום בא בער כתנור והיו כל זדים וכל עשה רשעה קש ולהט אתם היום הבא אמר יהוה צבאות אשר לא יעזב להם שרש וענף",
        "2_Chapter, 19_Verse": "וזרחה לכם יראי שמי שמש צדקה ומרפא בכנפיה ויצאתם ופשתם כעגלי מרבק",
        "2_Chapter, 20_Verse": "ועסותם רשעים כי יהיו אפר תחת כפות רגליכם ביום אשר אני עשה אמר יהוה צבאות",
        "2_Chapter, 21_Verse": "זכרו תורת משה עבדי אשר צויתי אותו בחרב על כל ישראל חקים ומשפטים",
        "2_Chapter, 22_Verse": "הנה אנכי שלח לכם את אליה הנביא לפני בוא יום יהוה הגדול והנורא",
        "2_Chapter, 23_Verse": "והשיב לב אבות על בנים ולב בנים על אבותם פן אבוא והכיתי את הארץ חרם"
    },
    "meta": "Chapter-Verse",
    "work": "Malachi"
}