{
    "text": {
        "0_Chapter, 0_Verse": "این است سخنان واعظ، پسر داوود، پادشاه اورشلیم.",
        "0_Chapter, 1_Verse": "«بیهودگی! بیهودگی!» واعظ می‌گوید. «بیهودگی! بیهودگی! همه چیز بیهودگی است!»",
        "0_Chapter, 2_Verse": "انسان از این‌همه رنج و زحمتی که در زیر آفتاب می‌کشد چه فایده‌ای می‌بیند؟",
        "0_Chapter, 3_Verse": "نسل‌ها می‌آیند و نسل‌ها می‌روند، امّا دنیا همین‌طور تا ابد باقی می‌ماند.",
        "0_Chapter, 4_Verse": "آفتاب طلوع و بعد غروب می‌کند، و باز به‌جایی که باید از آنجا طلوع کند، می‌شتابد.",
        "0_Chapter, 5_Verse": "باد به سمت جنوب می‌وزد، و بعد به‌سوی شمال دور می‌زند؛ بله، باد به هر سو می‌وزد و سرانجام به‌جای اوّل خود برمی‌گردد.",
        "0_Chapter, 6_Verse": "همۀ رودخانه‌ها به دریا جاری می‌شوند، امّا دریا هرگز پُر نمی‌شود؛ آب نهرها هم به جایی که از آن جاری شده‌اند، دو‌باره بازمی‌گردند.",
        "0_Chapter, 7_Verse": "همه‌‌چیز آن‌قدر خسته‌کننده است که زبان از بیان آن عاجز است. چشم از دیدن سیر نمی‌شود و گوش از شنیدن پُر نمی‌شود.",
        "0_Chapter, 8_Verse": "آنچه گذشته است باز تکرار می‌شود آنچه رخ داده، بازهم اتّفاق می‌افتد؛ در زیر آفتاب هیچ‌چیز تازه‌ای نیست.",
        "0_Chapter, 9_Verse": "آیا چیزی هست که درباره‌اش بتوان گفت: «ببین، این تازه است»؟ آن نیز قبل از ما بوده و در اصل قدیمی است.",
        "0_Chapter, 10_Verse": "از گذشتگان یادی نیست و آیندگان نیز از نسل‌های پیشین یادی نخواهند کرد.",
        "0_Chapter, 11_Verse": "من واعظ هستم و در اورشلیم بر اسرائیل سلطنت می‌کردم.",
        "0_Chapter, 12_Verse": "تصمیم گرفتم تا دربارۀ هر چیز در این دنیا با حکمت تحقیق و تفحّص کنم. خدا چه کار سختی به عهدۀ انسان سپرده تا به آن مشغول باشد!",
        "0_Chapter, 13_Verse": "من همه‌چیز را در زیر آفتاب دیدم و به این نتیجه رسیدم که جملگی بیهوده و به‌دنبال باد دویدن است.",
        "0_Chapter, 14_Verse": "آنچه را که کج است نمی‌توان راست کرد و آنچه را که وجود ندارد، نمی‌توان شمرد.",
        "0_Chapter, 15_Verse": "به خود گفتم: «من حکمت و معرفت زیادی اندوختم و بیشتر از همۀ کسانی‌ که قبل از من در اورشلیم حکومت می‌کردند، حکمت و دانش کسب کردم.»",
        "0_Chapter, 16_Verse": "تصمیم گرفتم که فرق بین حکمت و جهالت را بدانم، امّا پی بردم که این کار هم بیهوده و دنبال باد دویدن است،",
        "0_Chapter, 17_Verse": "زیرا حکمتِ بیشتر غم بیشتر به بار می‌آورد، و دانشِ بیشتر، اندوه بیشتر."
    },
    "meta": "Chapter-Verse",
    "work": "Ecclesiastes"
}