{
    "text": {
        "0_Chapter, 0_Verse, 0_Comment": "במדבר סיני באהל מועד לחדש השני - כל הדברות שנאמרו בשנה ראשונה קודם שהוקם המשכן, כתיב בהן: בהר סיני, אבל משהוקם המשכן באחד לחדש בשנה שניה לא נאמר בהר סיני, אבל: במדבר סיני באהל מועד. וכן מוכיח לפנינו, דכתיב: ואלה תולדות אהרן ומשה ביום דבר ה' את משה בהר סיני - קודם שהוקם המשכן, אז היו תולדות אהרן ארבעה: ואלה שמות בני אהרן נדב ואביהוא ואלעזר ואיתמר, אבל לבסוף בשנה שניה שהוקם המשכן לא היו כי אם שנים, לפי שלבסוף כשהוקם המשכן בשנה שניה נאמר: וימת נדב ואביהוא לפני ה' במדבר סיני. במדבר סיני היו ארבעה ולבסוף שנים, כי בו ביום שהוקם אהל מועד מתו נדב ואביהוא. ",
        "0_Chapter, 1_Verse, 0_Comment": "שאו את ראש כל עדת - לפי שמעתה צריכים לבוא לארץ ישראל ובני עשרים ראוים לצאת בצבא המלחמה, שהרי בעשרים בחדש השני הזה נעלה הענן, כדכתיב בפרשת בהעלותך, וכתיב שם: נוסעים אנחנו אל המקום וגו' ולכך צוה הקב\"ה בתחלת חודש זה למנותן. ",
        "0_Chapter, 18_Verse, 0_Comment": "ויפקדם במדבר סיני - לפי שבמנין שני שבפנחס כתיב: וידבר משה ואלעזר אותם בערבות מואב. כך נאמר כאן, כי חשבון הראשון היה במדבר סיני. ",
        "0_Chapter, 46_Verse, 0_Comment": "והלוים למטה אבתם לא התפקדו בתוכם - כמו שמפרש והולך: אך את מטה לוי לא תפקוד וגו' ומפרש הטעם, כי לא ילכו בצבא המלחמה, אלא הפקד את הלוים על משכן העדות וגו'. ",
        "1_Chapter, 1_Verse, 0_Comment": "באתת - סימן היה בנס של כל דגל, כגון: בשל יהודה אריה. בשל יוסף שור. ",
        "1_Chapter, 1_Verse, 1_Comment": "מנגד - מרחוק. ",
        "1_Chapter, 16_Verse, 0_Comment": "בתוך המחנות - שני דגלים נוסעים תחלה, ואחר כן המשכן והלוים, ואחר כן שני דגלים אחרונים. ",
        "1_Chapter, 16_Verse, 1_Comment": "כאשר יחנו כן יסעו - בכל ענין שהם סביב למשכן הארבעה דגלים, כך היו סביב דרך הליכתם, ודרך ימין נמנו הדגלים מזרח ודרום מערב וצפון. ",
        "2_Chapter, 0_Verse, 0_Comment": "ואלה תולדות אהרן ומשה - תחלה מנה תולדות ישראל ואח\"כ תולדות הכהנים ואח\"כ תולדות הלוים. ועתה מונה תולדות אהרן ותולדות משה לפנינו עם הלוים, דכתיב: ולקהת משפחת העמרמי - זהו משה (ואהרן ובניו אשר יקראו על שבט הלוי, כי לא היה לעמרם בנים רק משה ואהרן: ויבדל אהרן להקדישו - ומשה ובניו יקראו על שבט הלוי. ",
        "2_Chapter, 0_Verse, 1_Comment": "ביום דבר ה' את משה בהר סיני - שזהו קודם שהוקם המשכן אז היו ד', אבל בשנה שניה שהוקם המשכן במדבר סיני לא נשארו כי אלעזר ואיתמר כמו שפירשתי למעלה בתחלת הפרשה, שכל מקום שנאמר: בהר סיני - זהו קודם שהוקם המשכן, אבל משנבנה אהל מועד לא נאמר אלא: במדבר סיני. ",
        "2_Chapter, 8_Verse, 0_Comment": "נתונים נתונים - כפל לשון, כמו: נתן תתן להם אחזת נחלה דונץ ב\"ל. ",
        "2_Chapter, 9_Verse, 0_Comment": "ואת אהרן ואת בניו תפקד - תעשהו פקיד וממונה עליהם. כמו: ויפקד שר הטבחים את יוסף. ",
        "2_Chapter, 14_Verse, 0_Comment": "כל זכר מבן חדש ומעלה תפקדם - לפי שהיו באים לפטור את הבכורות שחייבין בפדיון מבן חדש ומעלה, לכן גם מניינם מבן חדש. ",
        "2_Chapter, 26_Verse, 0_Comment": "ולקהת משפחת העמרמי - משה ובניו. עתה מפרש מה שכתוב למעלה: ואלה תולדות אהרן ומשה. ",
        "2_Chapter, 48_Verse, 0_Comment": "הפדיום - מיותר מ\"ם כמ\"ם של ריקם. הכנם. שלשום. שלש מאות שהלוים עודפים על שנים ועשרים אלף בכורות היו. ואין בכור מפקיע בכור, כך פירושו רבותינו. ",
        "3_Chapter, 4_Verse, 0_Comment": "אהרן ובניו בנסוע המחנה - שני דגלים ראשונים שנוסעים תחלה, קודם שיסע המשכן והלוים. ",
        "3_Chapter, 9_Verse, 0_Comment": "ונתנו על המוט - טועה היה בזה ר' יוסף קרא. מדלא כתיב כדכתיב: במוט בשנים - והיה רוצה לומר שכל המוט היה תחת הכלים, מדכתיב: על. השיבותי: כי המוטות היו מצד הכלים, כדרך כל משא שנותנין המוטות בטבעות שבצדי הכלים, כדכתיב בפרשת המשכן, אבל אצל לשון ונתנו - ראוי לומר על המוט ואצל לשון משא אמר במוט כדכתיב: וישאוהו במוט. ונשא בם את השלחן, כדכתיב: בכתף ישאו - אין לכם משא אלא בכתף, כלומר: בדבר זה נושאין זה. ",
        "3_Chapter, 14_Verse, 0_Comment": "ואחרי כן יבאו בני קהת - לאחר שתכסו את הארון והכלים. ",
        "3_Chapter, 19_Verse, 0_Comment": "כבלע את הקדש - כשסותרין את ההיכל כבוד ה' נגלה ואם יראו ימותו. כמו שמצינו באנשי בית שמש כי ראו בארון ה'. ",
        "3_Chapter, 19_Verse, 1_Comment": "כבלע - כמו בלע ה'. ודרך אורחותיך בלעו. בלע כל ארמנותיה. ומאשריו מבולעים. וכן כתיב למעלה, שמשעה שהיו מתחילים לפרק את המשכן היו מתרחקים בני קהת, כדכתיב: ובא אהרן ובניו בנסוע המחנה והורידו את פרכת המסך - וכל הפרשה עד: וכלה אהרן ובניו לכסות וגו' - ואחרי כן: יבאו בני קהת. ",
        "3_Chapter, 21_Verse, 0_Comment": "נשא גם הם - לפי שכתב למעלה: נשא את ראש בני קהת. ",
        "4_Chapter, 1_Verse, 0_Comment": "וישלחו מן המחנה - לאחר שנסדרו ונקבעו סדר המחנות וחנייתן, הוצרך לומר שילוח טמאים מן המחנות.",
        "4_Chapter, 5_Verse, 0_Comment": "חטאת האדם - הכתובים בפרשת אשם גזילות בסוף פרשת ויקרא: וכחש וגו' בעמיתו בפקדון וגו' - ובשביל גזל הגר שאין לו גואל נשנית כאן. ",
        "4_Chapter, 6_Verse, 0_Comment": "והשיב את אשמו - הקרן. ",
        "4_Chapter, 7_Verse, 0_Comment": "מלבד איל - האשם האמור בויקרא. ",
        "4_Chapter, 7_Verse, 1_Comment": "האשם המושב - הקרן ישוב לכהנים. ",
        "4_Chapter, 8_Verse, 0_Comment": "וכל תרומה - תרומת ראשית, שישראל מפריש ותרומת מעשר שהלוים מפרישים, המפורשין בפרשת שלח לך. ",
        "4_Chapter, 9_Verse, 0_Comment": "איש אשר יתן לכהן - שיתנדב דבר הראוי לכהנים, כגון: חרמים וכיצא בהם. ",
        "4_Chapter, 9_Verse, 1_Comment": "לו יהיה - כלומר: לכהן יתננו.  ",
        "4_Chapter, 9_Verse, 2_Comment": " ומדרש אגדה: איש אשר יתן לכהן - מה שחייב ליתן לו. יהיה - לו ממון הרבה ולפי שמיותר הוא דרשו כן. ",
        "4_Chapter, 11_Verse, 0_Comment": "כי תשטה - כי תסור, כדכתיב: שטה מעליה ושחטה שטים העמיקו. ",
        "4_Chapter, 12_Verse, 0_Comment": "ועד אין בה - שזינתה.",
        "4_Chapter, 12_Verse, 1_Comment": "והיא לא נתפשה - לא נאנסה, שאם הסתירוה באונס פטורה. ",
        "4_Chapter, 16_Verse, 0_Comment": "מים קדשים - מי כיור. ",
        "4_Chapter, 20_Verse, 0_Comment": "לאלה ולשבועה - כשמשביע אדם את חבירו יאמר: הנני משביעך בשם על זה הדבר, שאם תכזב בי תהיה מקולל, כאשה פלונית שצבתה בטנה ונפלה ירכה. ",
        "4_Chapter, 27_Verse, 0_Comment": "ונזרעה זרע - תתעבר. ",
        "4_Chapter, 30_Verse, 0_Comment": "ונקה האיש מעון - אף על פי שגרם לה פורענות זו ע\"י קנוי שקינא לה. ולי נראה: ונקה האיש מעון - שלא סבל אשתו להיות מזנה תחתיו ואילו שתק לא היה מנוקה מעון שהיא אסורה לו, אלא היא תשא את עונה שהרי זינתה, ולפיכך קבלה פורענותה. ",
        "5_Chapter, 2_Verse, 0_Comment": "משרת ענבים - פירש מנחם: ושרת את אחיו - והרי המ\"ם, כמו מ\"ם של מרמס ושל משמר, ושל משמן בשרו ירזה. ולא יתכן לשון שירות כי אם אצל עבודת בני אדם לאדוניהם. לכן אומר אני: שמשרת מחטופי למד פעל הוא מגזרת שרה, כמו מקנת כסף - מגזירת קנה ופרשתו אם כי לא נמצא במקרא נמצא בלשון התלמוד, נזיר ששרה פתו ביין. ואם בלשון המקרא, הרי מצינו בירמיה: אם לא שריתיך לטוב - ופירושו כמו: מישרא קיטרין שבדניאל, כלומר: פתחתיך מן האזיקים במעשה שהיה. ואמר שריתיך כמו: וזריתי פרש על פניכם - מגזרת זרה הלאה. אף כאן משרת ענבים - כל מה שנבדל ונופל מן הענבים, כאדם הנבדל וניתר מקשר הכבלים והזיקים שקשור בהם. ",
        "5_Chapter, 12_Verse, 0_Comment": "יביא אותו - את עיקר קרבנו כמו שהולך ומפרש. ",
        "5_Chapter, 20_Verse, 0_Comment": "מלבד אשר תשיג - שאם נדר קרבנות הרבה לשם שמים יביאם. מלבד אלה של חובה. דוגמת מלבד מתנותיכם ומלבד כל נדריכם. ",
        "5_Chapter, 22_Verse, 0_Comment": "כה תברכו את בני ישראל - כלומר, לא תברכו מברכת פיכם כאדם שאומר תבואתה לראש פלוני כך וכך, אלא אלי תתפללו שאברכם אני, כמו שמפרש - יברכך ה' - ואני אשמע קולכם כאשר תאמרו, ואברכם - לישראל, כמו שמפרש - ושמו את שמי על בני ישראל - כשיברכו הכהנים לישראל בשמי ולא בשמם, אני אברכם לישראל, כמו שהתפללו הכהנים ואומרים: יברכך ה'. ",
        "5_Chapter, 25_Verse, 0_Comment": "ישא ה' פניו אליך - כדכתיב: ופניתי אליכם, שלא יסתיר פניו מכם. ומה שכתוב: אשר לא ישא פני איש, הקב\"ה לא ישא פני איש לנקותו מכל פשעיו, אבל הוא ישא פנים שלו את אהובו שיפנה אליו לחננו, כדכתיב: ופניתי אליכם והרביתי אתכם.",
        "6_Chapter, 1_Verse, 0_Comment": "על הפקדים - הם הנקובים בשמות במדבר סיני. ",
        "6_Chapter, 2_Verse, 0_Comment": "עֶגְלֹת - לפי שהוא דבוק. עֲגָלוֹת של צב כמו שיאמר מעשרה עשרות יאמר מן עגלה של ב' הנשיאים עגלות, ומן עֲנָוָה עַנְוֵי ארץ ומן עֲרָבָה עַרְבֵי נחל. ",
        "6_Chapter, 2_Verse, 1_Comment": "צב - כמו ובצבים ובפרדים. פתרונו לפי עניינו. ונראה בעיני עגלות העשויות להלוך בצבא ובדרכים רחוקים. ",
        "6_Chapter, 12_Verse, 0_Comment": "וקרבנו - מוסב למעלה. ויהי המקריב נחשון. וקרבנו היה כך וכך כסדר הכתובים בד' דגלים הביאו קרבנותיהם. דגל יהודה ואחר כן דגל ראובן ואח\"כ דגל אפרים ואח\"כ דגל דן. ",
        "6_Chapter, 83_Verse, 0_Comment": "ביום המשח אותו - התחילו לחנכו כמו שכתוב בפרשה זו. ",
        "6_Chapter, 87_Verse, 0_Comment": "אחרי המשח אתו - לסוף שנים עשר יום שכבר נתחנך עליה חשבון כך וכך. ",
        "7_Chapter, 1_Verse, 0_Comment": "בהעלתך גו' - לפי שמלאכת תדיר היא זו הזכירה כאן. אף על פי שכל מלאכת המשכן נגמרה מלאכת הדלקת המנורה לא נגמרה כי תדירה היא. ",
        "7_Chapter, 1_Verse, 1_Comment": "אל מול פני המנורה - היה מטה ראשי הפתילות של כל שבעת הנרות להאיר אל השלחן. ",
        "7_Chapter, 6_Verse, 0_Comment": "וְהֶעֱבִירוּ - ויעברו אבל וְהַעֲבִירוּ בפת\"ח הוא לשון ציווי כמו: והעתירו אל ה'. ",
        "7_Chapter, 12_Verse, 0_Comment": "והנפת אותם - אהרן הניפם תחלה ואח\"כ משה. ",
        "7_Chapter, 20_Verse, 0_Comment": "ויתחטאו - כדכתיב לעיל: הזה עליהם מי חטאת. ",
        "7_Chapter, 23_Verse, 0_Comment": "זאת אשר ללוים - מצוה חדשה שעדיין לא נאמרה שבפרשת מדבר סיני ובפרשת נשא צוה הקב\"ה למנותם מבן ל' עד בן נ' שנה לעבוד ולמשא, לשאת את המשכן. ועתה בפרשה זו בא לפרש מצות עבודת משמרת משכן, אשר חמש שנים לפני ה-ל' שנה שאינו ראוי למשא, יהא ראוי ומצווה לשמירת משכן וכליו. ומבן נ' ומעלה שאינן ראוי לעבודת משא, יהא מצווה לעבודת שמירה, כמו שמפרש והולך. ",
        "7_Chapter, 23_Verse, 1_Comment": "מבן כ\"ה שנה ומעלה יבא לצבא צבא בעבודת אהל מועד - מלאכת שמירה כמו שמפרש לפנינו: ושרת את אחיו לשמור משמרת. ",
        "7_Chapter, 24_Verse, 0_Comment": "ומבן חמשים ישוב מצבא העבודה - של משא. כדכתיב בפרשיות של מעלה מבן ל' ועד בן נ'. ",
        "7_Chapter, 24_Verse, 1_Comment": "ולא יעבוד עוד - בעבודת משא. אלא - ושרת את אחיו - על שניהם הוא מוסב. בן כ\"ה ועד בן ל' ומבן נ' ומעלה ששניהם נפסלו מעבודת משא. ומה יעשו? ושרת - זה וזה את - אחיו לשמור משמרת ועבודת משא לא יעבוד. ",
        "7_Chapter, 25_Verse, 0_Comment": "ושרת - זה וזה את - אחיו לשמור משמרת ועבודת משא לא יעבוד. ",
        "7_Chapter, 25_Verse, 1_Comment": "ככה תעשה ללוים במשמרותם - ה' שנים לפני ה-ל' ומן חמשים ומעלה יהיו מצווים במשמרת המשכן. ",
        "8_Chapter, 1_Verse, 0_Comment": "ויעשו בני ישראל - לפי שפסח מצרים לא נהג אלא יום אחד ולא היה כשאר קרבנות, עתה כשנבנה המשכן הוצרך לצוות שיעשוהו כעיקר מצות לדורות ולא בפסח מצרים. ",
        "9_Chapter, 1_Verse, 0_Comment": "והיו לך למקרא העדה - לך יהיו החצוצרות לקריאה ולמחנות יהיו צריכין למסע. למסע שם דבר הוא כמו נסיעה. ",
        "9_Chapter, 1_Verse, 1_Comment": "את המחנות - כמו למחנות. ",
        "9_Chapter, 2_Verse, 0_Comment": "ותקעו בהן - בשתיהן. ",
        "9_Chapter, 28_Verse, 0_Comment": "לחובב - הוא יתרו, כדכתיב: מבני חובב חותן משה. ",
        "9_Chapter, 30_Verse, 0_Comment": "כי על כן אשר ידעת - ונתת על לב צרכנו בחנותנו במדבר. וגם היית לנו לעינים לתת לנו עצה טובה כדכתיב: וישמע יתרו. דוגמת: עינים הייתי לעיוור. ",
        "9_Chapter, 32_Verse, 0_Comment": "מהר ה' - כי עדיין לא זזו מכנגד הר חורב שהוא במדבר סיני וזה לאחר שהוקם המשכן כמו שפרשתי למעלה. ומ\"מ אצל הר סיני היו עד עתה. ",
        "9_Chapter, 32_Verse, 1_Comment": "דרך שלשת ימים - הלכו עד ג' ימים שלא חנו עד סוף ג' ומפני טורח הדרך, ויהיו העם כמתאוננים כמו שמצינו בפרשת פרה: ותקצר נפש העם בדרך וידבר העם באלהים ובמשה. ",
        "9_Chapter, 32_Verse, 2_Comment": "וארון ברית ה' נוסע לפניהם - כל אותן ג' ימים לתור להם מנוחה, כי הענן הולך על הארון.",
        "9_Chapter, 34_Verse, 0_Comment": "קומה ה' - שהיה אז מסתלקת שכינה מעל הכפורת. ",
        "10_Chapter, 0_Verse, 0_Comment": "ויהי העם כמתאוננים - מצטערים מטורח הדרך.",
        "10_Chapter, 6_Verse, 0_Comment": "והמן כזרע גד הוא - ומראהו כמראה, הבדולח - כלומר: נראה קשה ויבש ולכך היו אומרים: ונפשנו יבשה - כאדם שאוכל חטים יבשים. וא\"כ למה חרה אף של הקב\"ה כאמור לפנינו? ועתה מפרש טעם של חרון אף, שהרי - כשטחנו ברחים או דכו במדוכה - אז - והיה טעמו כטעם לשד השמן - אז מתחלף טעמו שהיה מתחלה מתוק - כצפיחית בדבש - כזיתים ואגוזים קודם טחינה, אבל לאחר טחינה או כתישה במכתשת אז והיה טעמו. נעשה עתה טעמו כלחלוח של שמן ובשר שמן, כמו שמן זיתים ואגוזים לאחר טחינה שנתחלף טעמן ולפיכך וישמע ה' - ויחר אפו - שכשרוצים טוחנים אותו ונעשה כשמן ואין מאכלם יבש. כאן כתיב: והיה טעמו - שמתחלף טעמו הראשון, אבל בפרשת בשלח כתיב: וטעמו כצפיחית בדבש - שזה הוא טעמו קודם שיש בו טעם שמן. ",
        "10_Chapter, 7_Verse, 0_Comment": "לשד - כלו עיקר. כמו: נהפך לשדי בחרבוני קיץ - נהפך לחלוחי כיובש תאנים שנתייבשו. ",
        "10_Chapter, 7_Verse, 1_Comment": "שטו - כמו משוט בארץ. שוטטו בחוצות ירושלים. ",
        "10_Chapter, 11_Verse, 0_Comment": "ילדתיהו - ילד את אלמודד - הרי ילד את אחרים לפיכך יאמר: וירשתם אותם. ",
        "10_Chapter, 11_Verse, 1_Comment": "יְלִדְתִּיהוּ - שניהם בחירק, לפי שֶׁמִפָעַל שלהם דומה כעין מַפְעִיל, אבל ישב שהוא בגוף האדם יאמר: וִישַׁבְתֶּם. ישן וישנתם. כל דומיהן פתחין. וכן מן ירד וירדתם. ",
        "10_Chapter, 19_Verse, 0_Comment": "עד אשר יצא מאפכם - כתרגומו. ",
        "10_Chapter, 19_Verse, 1_Comment": "למה זה יצאנו ממצרים - שאמרתם: זכרנו את הדגה אשר נאכל במצרים - ולפי שאתם כפויי טובה תלקו. ואלו הייתם מתאוים בשר ולא נתרעמתם על יציאת מצרים לא הייתם לוקים כל כך, כמו בשאר תלונות שיש מהם שלא לקו. ",
        "10_Chapter, 20_Verse, 0_Comment": "ויאמר משה שש מאות אלף וגו' - צריך לפרש זה דוגמא שפירשתי: לא יוכל העם לעלות אל הר סיני. אף כאן משה היה מתיירא על מה שאמר הקדוש ברוך הוא: ואכלו חדש ימים - וגם אמר: והיה לכם לזרא. ושאל מן הקב\"ה, אתה אמרת שיאכלו חדש ימים והלא - שש מאות אלף רגלי - לבד הנשים והטף והלא כל צאנם וכל בקרם לא יספיק להם חדש ימים, והיאך תקיים זה הדבר?! או תכלה אותם וישארו מעט ויסתפקו עד חדש, שהרי אמרת: והיה לכם לזרא?! או תעשה להם נסים להביא להם בשר ממקום אחר. ",
        "10_Chapter, 25_Verse, 0_Comment": "בכתבים - שנכתבו לצאת אל האהל ולא יצאו מתוך ענוה כמפורש בסנהדרין. ",
        "10_Chapter, 27_Verse, 0_Comment": "מבחוריו - מנעוריו, כמו בחרותיך, אבל על כן על בחוריו לא ישמח ה'. הם האנשים הנקראים בחורים. ",
        "10_Chapter, 27_Verse, 1_Comment": "כלאם - כמו: ויכלא הגשם. אָסְרֵם ומָנְעֵם מן השוק ותנם בבית הכלא. א\"ח ה\"ע גורם לומר כְּלַאֵם. כמו שמענו אדני. ימצאהו בארץ מדבר. ",
        "10_Chapter, 34_Verse, 0_Comment": "מקברות התאוה נסעו העם חצרות - לפי הפשט מקברות התאווה נסעו העם חצרות ויהיו שם בחצרות, כלומר, נתעכבו שם עד האסף מרים. ולכך האריך בלשונו: ויהיו בחצרות. ומדרש אגדה בספרי בסוף הפרשה: ואחר נסעו העם מחצרות ויחנו במדבר פארן. וכי שתי חצרות היו שנסעו מזו וחנו בזו ונסעו מזו וחנו בזו?! ומסופק לרבותי ונשאלתי עליה בפריש (=פריז) ופירשתיו בדרשה, כי זו אנו למדין מתחלת הפרשה שכתוב בה: מקברות התאוה נסעו העם חצרות ויהיו בחצרות - ועל פסוק זה כתב בספרי, זה היה בשעה שנצטרעה מרים וסוף דבר חוזר ומסיימו בפסוק האחרון של פרשה ואחר נסעו העם מחצרות - וכי ב' חצרות היו וכו'. ופסוק זה הוא נדרש מקברות התאוה נסעו העם ויחנו בחצרות כשאר כל מסעות וחניות שכתוב בהן: ויסעו ויחנו אלא מקברות התאוה נסעו העם חצרות - משמע כי העם נסעו מחצרות ואח\"כ ויהיו בחצרות, שחזרו לאחוריהם בחצרות שכשנסע דגל הראשון מחצרות ועדיין לא הורד המשכן [ולא נסעו הלויים]. ומשה ואהרן ומרים שהיו עדיין במחנה לויה קרא להם הקב\"ה פתאום ונצטרעה מרים וחזרו לאחוריהם ונאספה מרים מצרעתה לסוף שבעה, ואחר נסעו העם מחצרות ויחנו במדבר פארן. וכל דרשה זו מצאתי במכילתא בפרשת בשלח כולה בפסוק הראשון. ושוב מצאתיה בתשובות ר' קלונימוס איש רומי כמותי. וגם מה שכתוב במכילתא ויסעו בני ישראל מרעמס סכתה - על זה נאמר: ואשא אתכם על כנפי נשרים - ופירשתי לשואלים, לפי שאין כתוב שם ויסעו מרעמסס ויחנו סכתה. לומר לך שלפי שעה באו מרעמסס לסוכות ובשעה שנסעו מרעמסס נסעו כמו כן מסוכות וזהו כנפי נשרים. ",
        "11_Chapter, 0_Verse, 0_Comment": "הכשית - שהיא ממשפחת חם. ",
        "11_Chapter, 0_Verse, 1_Comment": "כי אשה כשית לקח - כדכתיב בדברי הימים, דמשה רבינו מלך היה בארץ כוש ארבעים שנה ולקח מלכה אחת ולא שכב עמה כמ\"ש שם. והם לא ידעו כשדברו בו שלא נזקק לה, זה עיקר פשוטו. שאם בשביל צפורה דברו, מה צורך לפרש כי אשה כושית לקח וכי עד עתה לא ידענו כי צפורה מדינית היא?! ועוד תשובה, כי לא היתה כושית, כי כוש מבני חם הוא ומדין מבני קטורה אשר ילדה לאברהם. ",
        "11_Chapter, 1_Verse, 0_Comment": "ויאמרו הרק אך במשה - כלומר: עוד זאת אמרו על משה במה יכול להתפאר עלינו הלא גם בנו - דבר לישראל. ",
        "11_Chapter, 1_Verse, 1_Comment": "בנו - על ידינו. ",
        "11_Chapter, 3_Verse, 0_Comment": "פתאם - בשעה שהיו מדברים במשה ולא היתה שעה רגילה לדבר עמהם, אלא לגעור בהם מפני משה ולחלוק לו כבוד. ",
        "11_Chapter, 5_Verse, 0_Comment": "נביאכם - נבואתכם. ",
        "11_Chapter, 6_Verse, 0_Comment": "נאמן הוא - קבוע ומיוסד כל שעה ביום. וכמוהו: ותקעתיו יתד במקום נאמן. יתד התקוע במקום חזק אינו ממהר ליפול. ",
        "11_Chapter, 11_Verse, 0_Comment": "אל נא תהי כמת - כלומר, לכבודך ובשבילך אל נא תהיה אתה בעצמך כמת. והיאך? אשר - נולד - בצאתו - מי שהוא נולד ממעיו - מרחם אמו - של אחיו שהוא חי הרי נאכל - חצי בשרו - של חי. כלומר: מאחר שנולדה מרים מרחם אמו של משה. ",
        "11_Chapter, 11_Verse, 1_Comment": "אל נא תהי - אל תהיה אתה כמת, כמו: אל תהי בתוקעי כף. אל תהי עד חנם. אל תהי בסובאי יין. ",
        "12_Chapter, 1_Verse, 0_Comment": "כל נשיא בהם - עיקר פשוטו כך: אלה שנים עשר אנשים תקח מאותם שבישראל שנשא אותם לבם ללכת, שתכוין את העם מי האיש שירצה ללכת לרגל את הארץ. ומאותם שיאמרו ללכת תקח ותבחר מהם שנים עשר ולפי שהאנשים גבורים שאינם יראים ורך לבב ראוים ללכת בארץ נכריה וגם להתחזק ולקחת מפרי הארץ, לכך הוצרך להכריז ולא נקבם הקב\"ה בשמות, כשם שעשה לנשיאים שמנו את ישראל ובנשיאים שהנחיל את ישראל את הארץ באלה מסעי. שאותם היו נקובי שמות. ",
        "12_Chapter, 1_Verse, 1_Comment": "כל נשיא בהם - הטעם שתחת כל מוכיח פירושו. כל אלה הי\"ב הנה יהיה נשיא באותם המתנדבים ללכת, כמו: כל שתה תחת רגליו. ",
        "12_Chapter, 15_Verse, 0_Comment": "ויקרא משה להושע בן נון יהושע - לא עתה קרא אותו כן, שהרי כבר קודם לכן נקרא יהושע אלא כך פירושו: הושע בן נון שאמרנו למעלה שנקרא כן בבית אביו הוא אותו שקרא משה [יהושע] כשנעשה משרתו והפקידו על ביתו, שכך היה מנהגם כמו: ויקרא פרעה שם יוסף צפנת פענח. ויקרא לדניאל די שמיה בלטשצר כשם אלהיה. ",
        "12_Chapter, 17_Verse, 0_Comment": "וראיתם את הארץ מה הוא - אם היא בתחלתה ארץ יערים, או חלקה או ארץ מטוננת ולחה, כי לפי מה שתראו את הארץ תכינו לו כלי מלחמה לסתת את היערים ולהכין הליכת חיילותיכם, כי בטוחים היו שה' יתן להם את ארץ כנען אך לא בלא טורח, כי אם בענין ערכי המלחמה. ",
        "12_Chapter, 17_Verse, 1_Comment": "החזק הוא - כל זה להודיע באיזה ענין יערכו אתם מלחמה. ",
        "12_Chapter, 18_Verse, 0_Comment": "ומה הארץ אשר הוא יושב בה - ומה הארץ אשר אמרנו למעלה מְדַבֵּר בארץ שהיא בתחלת המלכות שאין שם יישוב, ועתה מְדַבֵּר בארץ אשר הם יושבים בה. ",
        "12_Chapter, 18_Verse, 1_Comment": "הטובה היא אם רעה - אם מלאה תבואות הרבה וימצאו בה כל טוב למלחמותם ולא יצטרכו להקדים להם צדה כל כך, לעת מלחמה מקודם. ",
        "12_Chapter, 18_Verse, 2_Comment": "הבמחנים - יושבים, או בערי המבצר. כל זה לדעת אם צריכים לעשות דייק וסוללות לכבוש את הערים. ",
        "12_Chapter, 19_Verse, 0_Comment": "השמנה היא וגו' - להודיע לישראל שימצאוה זבת חלב ודבש כמו שהבטיחם הקב\"ה. ",
        "12_Chapter, 19_Verse, 1_Comment": "והתחזקתם - כאנשים גבורים לקחת, ולא תגורו מפני איש. ",
        "12_Chapter, 19_Verse, 2_Comment": "והימים ימי בכורי ענבים - זה מגיד הכתוב מפני אשכול של ענבים שנטלו. ",
        "12_Chapter, 21_Verse, 0_Comment": "ויבא עד חברון - הגדה נראית פשט: שעל כלב אמר הכתוב שנאמר: ולו אתן את הארץ אשר דרך בה והביאותיו אל הארץ אשר בא שמה וזרעו יורישנה. לפיכך ויבא עד חברון - הוא כלב ונשתטח על קבורת אבות והתפלל שינצל מעצת מרגלים. ומצינו ביהושע שנתן לכלב את חברון, כדכתיב: ואת שדה העיר ואת חצריה נתנו לכלב בן יפנה באחוזתו. ומכל מקום לפי עיקר פשוטו: ויבא כל אחד ואחד עד חברון, שהרי אמרו: וגם בני הענקים ראינו שם בחברון. וכתיב: ושם ראינו את הנפילים בני ענק. ",
        "12_Chapter, 21_Verse, 1_Comment": "לפני צוען מצרים - לפי פשוטו: נבנתה לפני צוען וגם כן חשובה יותר עיר הישנה מן העיר החדשה, שהיו ישראל מכירים חשיבותה של צוען, הוצרך לומר כי ערי ישראל חשובים יותר, וגם מתוך יושנה היו בה ענקים שהם מדורות הראשונים. ",
        "12_Chapter, 29_Verse, 0_Comment": "ויהס - שיתקם בחכמתו. ",
        "12_Chapter, 32_Verse, 0_Comment": "מן הנפילים - הראשונים, כדכתיב בבראשית: הנפילים היו בארץ בימים ההם. ",
        "12_Chapter, 32_Verse, 1_Comment": "כחגבים - הנמוך נראה לגבוה ממנו הרבה כחגבים, שהם נמוכים מאד. וזה מוכיח: היושב על חוג הארץ ויושביה כחגבים. ",
        "13_Chapter, 8_Verse, 0_Comment": "סר צלם מעליהם - אין להם מחסה לחסות בו, כי כבר נמוגו כל יושבי ארץ מפנינו משעה שהוביש ים סוף כמו שאמרה רחב הזונה. וכדכתיב: נמוגו כל יושבי כנען. ",
        "13_Chapter, 13_Verse, 0_Comment": "ואמרו אל יושב הארץ הזאת - ואמרו מצרים על יושבי ארץ כנען כמו שמפורש לפנינו: שיאמרו מצרים מבלתי יכולת וגו':",
        "13_Chapter, 15_Verse, 0_Comment": "אבל עכשיו מפרש תחלה למה יאמרו מצרים כן, כי שמעו שאתה הוצאתם בכח גדול ובעמוד אש ובעמוד ענן הכל דרך אהבה יתירה וחיבה. ולבסוף תהרגם כאיש אחד?! ואמרו מצרים לא מתוך שנאה עשה להם כך, אלא מבלתי יכולת להלחם עם שלשים ואחד מלכים. ועתה שוב מחרון אפך. למען שמך שלא יתחלל. ",
        "13_Chapter, 16_Verse, 0_Comment": "יגדל נא כח - להאריך אפך, כדכתיב: טוב ארך אפים מגבור ומושל ברוחו מלוכד עיר. ",
        "13_Chapter, 19_Verse, 0_Comment": "סלחתי - סולח אני עכשיו. כמו: נתתי כסף השדה. ",
        "13_Chapter, 19_Verse, 1_Comment": "כדברך - שלא אכנו בדבר בפעם אחת, אלא אאריך להם עד ארבעים שנה. ",
        "13_Chapter, 20_Verse, 0_Comment": "ואולם - ואלא. ",
        "13_Chapter, 21_Verse, 0_Comment": "עשר פעמים - הרבה. כמו: עשרת מונים. ואפו עשר נשים. עשר פעמים תכלימוני. ",
        "13_Chapter, 32_Verse, 0_Comment": "רועים במדבר - מתפרנסים כעין מרעה הצאן שהולכים הנה והנה כלומר: שיטלטלו במדבר לכאן ולכאן. כך נראה בעיני. ",
        "13_Chapter, 35_Verse, 0_Comment": "והאנשים אשר שלח משה - ואחר ששלחם - וישובו - מארץ ישראל ואחרי כן - וילינו - אחרי שובם ככתוב למעלה. עתה - וימותו וגו'. ",
        "13_Chapter, 35_Verse, 1_Comment": "דבה - מן: דובב שפתי ישנים. כמו מן: באבוד רשעים רנה. רננת רשעים מקרוב. וכן: כי היתה סבה מעם ה', מן סובב. סבה. ",
        "13_Chapter, 39_Verse, 0_Comment": "אל המקום אשר אמר ה' - וצונו ללכת שם לירש את הארץ. ",
        "13_Chapter, 39_Verse, 1_Comment": "כי חטאנו - כאשר הֶאֱמַנּוּ לעצת המרגלים. ",
        "13_Chapter, 40_Verse, 0_Comment": "והיא - דרך זה - לא תצלח. ",
        "13_Chapter, 42_Verse, 0_Comment": "כי על כן שבתם - אשר שבתם. כמו: וכל יש לו נתן בידו - שהוא כמו: וכל אשר יש לו. ",
        "13_Chapter, 43_Verse, 0_Comment": "משו - מגזרת לא ימיש. ",
        "14_Chapter, 19_Verse, 0_Comment": "כתרומת גורן - שהיא ראשית דגנך. אף זו - מראשית ערסותיכם. וכן שנינו במסכת ע\"ג ובמסכת שבת. ",
        "14_Chapter, 21_Verse, 0_Comment": "וכי תשגו - בעובד עבודת גילולים בשוגג פירשו חכמים. ופרשת העלם דבר שבויקרא בשאר מצות של כרת. ",
        "14_Chapter, 22_Verse, 0_Comment": "את כל אשר צוה ה' אליכם ביד משה - את הכל יעברו בשוגג. וזהו עבודת גילולים שהעובדה כופר בכל המצות. ",
        "14_Chapter, 22_Verse, 1_Comment": "מן היום אשר צוה ה' והלאה - כל המצות כולן נצטוו אחר - אנכי ולא יהיה לך - כי הם ראשונות. ",
        "14_Chapter, 29_Verse, 0_Comment": "ביד רמה - מגדף. זו עבודת גילולים לפי הפשט. ",
        "14_Chapter, 33_Verse, 0_Comment": "כי לא פרש - באיזה מיתה. ",
        "14_Chapter, 37_Verse, 0_Comment": "ציצת - כמו: בציצת ראשי. קבוצת פתילים תלויין כשער הראש. ",
        "14_Chapter, 38_Verse, 0_Comment": "והיה לכם לציצית - הציצית הזה יהיה לכם לראיה שתראו אותו. כמו: מציץ מן החרכים. וכן מצאתי בספרי. ",
        "14_Chapter, 38_Verse, 1_Comment": "פתיל תכלת - פירשו רבותינו: לפי שהתכלת דומה לים וים דומה לרקיע ורקיע לכסא הכבוד.",
        "15_Chapter, 0_Verse, 0_Comment": "ויקח קרח - כמו: ויקח [אברם] את שרה אשתו ואת לוט - אף כאן - ויקח קרח. ",
        "15_Chapter, 0_Verse, 1_Comment": "ודתן ואבירם - אנשים הרבה, עד שקמו עמהם לפני משה חמשים ומאתים. ",
        "15_Chapter, 1_Verse, 0_Comment": "קראי מועד - [קרואי העדה], קוראים ושולחים בשבילם ליום המועד הקבוע למשפט בין איש לאיש. ",
        "15_Chapter, 3_Verse, 0_Comment": "ויפול על פניו - לתפלה, ושם נאמר לו מה שאמר לקרח. ",
        "15_Chapter, 10_Verse, 0_Comment": "לכן אתה וכל עדתך - הם אותם - הנועדים על ה'. ",
        "15_Chapter, 11_Verse, 0_Comment": "ויאמרו לא נעלה - אליך למשפט. לשון עליה, רגיל לומר אצל הליכה אל השופטים: ועלתה יבמתו השערה. ויעלו אליה בני ישראל למשפט. ובעז עלה השער. ",
        "15_Chapter, 12_Verse, 0_Comment": "גם השתרר - גמים שבתורה הפוכין כי גם תשתרר עלינו גם השתרר. וכן: וברכתם גם אותי. גם תברכו אותו. וכן ויאהב גם את רחל. וגם אהב את רחל. גם אותך הרגתי. גם הרגתי אותך. ",
        "15_Chapter, 13_Verse, 0_Comment": "העיני האנשים ההם תנקר - כסבור אתה שאלו האנשים אשר מתרעמים עליך אין להם עינים לראות המכשול הזה, שמארץ מצרים ארץ טובה העליתנו למות במדבר, כי לא השלמת תנאי שלך להביאנו אל ארץ זבת חלב ודבש, אבל באלו ארבעים שנה ימותו במדבר. ",
        "15_Chapter, 13_Verse, 1_Comment": "לא נעלה - לפיכך לא נעלה אליך. כלל ופרט וחזר וכלל לא נעלה אמר תחלה ואחר כך פירש למה וחזר וכלל לפיכך - לא נעלה. ",
        "15_Chapter, 14_Verse, 0_Comment": "אל תפן - מן פנה. כמו: ותרב משאת בנימין, מן רבה. אל תֵּפֶן - אל תִּפְנֶה. אל תֶּפֶן - אל תַּפְנֶה.",
        "15_Chapter, 14_Verse, 1_Comment": "לא חמור אחד מהם נשאתי - אפילו חמור אחד לא נשאתי מהם כשאר משתוררים על העם. ואם כן למה מפשיעים אותי בשררה?! ואם היה נקוד לא חמור אַחַד מהם (בפת\"ח) פתרונו היה חמור של אחד מהם כמו: אַחַד העם, וכמו: את אַחַד מהם. ",
        "15_Chapter, 21_Verse, 0_Comment": "אלהי הרוחות - אתה מכיר רוחות ולבות שאר העם שלא פשעו. ",
        "15_Chapter, 24_Verse, 0_Comment": "וילך אל דתן ואבירם - אולי יחזרו בתשובה. ",
        "15_Chapter, 27_Verse, 0_Comment": "כי לא מלבי - שחינכתם בקטורת כשאמרתי: אתה ואהרן איש מחתתו. ",
        "15_Chapter, 28_Verse, 0_Comment": "לא ה' שלחני - אלא עשיתים מדעתי, שצויתים להקטיר קטורת. ",
        "15_Chapter, 29_Verse, 0_Comment": "ואם בריאה - חדשה, יברא ה' - בארץ, כדכתיב: כי ברא ה' חדשה בארץ, שאינה כמיתת נדב ואביהוא. ",
        "15_Chapter, 33_Verse, 0_Comment": "נסו לקולם - כשצעקו בשעת נפילה, כדכתיב: לקול נפלך רעשה ארץ. ",
        "16_Chapter, 4_Verse, 0_Comment": "כאשר דבר ה' ביד משה לו - מוסב למעלה. ויקח אלעזר הכהן את מחתות מבין השרפה כאשר דבר ה' ביד משה. ",
        "16_Chapter, 4_Verse, 1_Comment": "לו - לאלעזר. שכך ציוהו הקב\"ה למשה: אמור אל אלעזר בן אהרן הכהן וירם את המחתות. ",
        "16_Chapter, 5_Verse, 0_Comment": "אתם המתם את עם ה' - על דתן ואבירם הבלועים אנו מודים שחטאו, אבל המאתים וחמשים איש שמתו כמיתת נדב ואביהוא, אתם הרגתם אותם שצויתם להקטיר הקטורת! ",
        "16_Chapter, 9_Verse, 0_Comment": "הרמו - כמו: המולו לה', אבל בשביל הרי\"ש נהפך החיריק כמו [בֵּרֵךְ] בִּרֵךְ משקל דג\"ש. ולמעלה אומר: הבדלו - וכאן אומר: הרמו - שמשמע להבדיל יותר, לפי שכבר יצא הקצף. ",
        "16_Chapter, 10_Verse, 0_Comment": "ושים קטורת - להודיע שהקטורת הממיתה כשאינם כהנים היא הנותנת חיים ביד כהנים, לדעת שהם ראוים.",
        "16_Chapter, 12_Verse, 0_Comment": "ויעמד בין המתים ובין החיים - שלא עבר המשחית את מקום ההקטרה. ",
        "16_Chapter, 15_Verse, 0_Comment": "קח מאתם מטה מטה וגו' - מאחר שמתלוננים על דבר הקטורת ואומרים: אתם המתם את עם ה' - ואינה הוכחה שבחרתי בכהנים, אני אעשה הוכחה אחרת שלא יוכלו לערער על הכהונה, כי מטהו יפרח על ידי. ",
        "16_Chapter, 19_Verse, 0_Comment": "והשכתי - מן: וחמת המלך שככה. הסבותה מן סבב. ",
        "16_Chapter, 22_Verse, 0_Comment": "ויצא פרח ויצץ ציץ ויגמל שקדים - נראה לפי הפשט: כשהוציאו משה מצאו שפרח ולא יותר, כדכתיב: והנה פרח מטה אהרן, אבל אחר כן: ",
        "16_Chapter, 22_Verse, 1_Comment": "ויצץ ציץ - לעיני כל ישראל. ואחרי כן: ויגמל שקדים. שאילו כן היה הענין תחלה, הנה לא היתה נראה לא הפריחה ולא הניצה וגם לא היה לו לכתוב והנה פרח, אלא והנה גמל שקדים מטה אהרן לבית לוי. ",
        "16_Chapter, 24_Verse, 0_Comment": "לאות לבני מרי - לדורות הבאים שירצו למרוד, כגון עוזיהו. ",
        "16_Chapter, 24_Verse, 1_Comment": "ותכל תלונתם - ותכלה את תלונתם של ישראל, כמו מן צו צוה. ",
        "16_Chapter, 26_Verse, 0_Comment": "אבדנו - ויאבדו מתוך הקהל - אם כן כולנו אובדים מדי יום ביום. כיצד? ",
        "16_Chapter, 26_Verse, 1_Comment": "כל הקרב הקרב - כל איש ואיש אשר יקרב אל המשכן לשומרו, או אל כלי המשכן עם הלוים ימות, שעדיין לא התרה בם הקדוש ברוך הוא שעדיין לא נכתב והזר הקרב יומת - ולכך הוא מזהירם בפרשה זו וזר לא יקרב אליכם, והזר הקרב יומת - שמכאן ואילך לא יקרבו כלל ולא ימותו, שאפילו בפרשה אמור אל הכהנים שכתוב שם: דבר אל אהרן לאמר איש מזרעך אשר יהיה בו מום לא יגש להקריב לחם ה' - שם לא פסל אלא בעלי מומים אבל זרים לא פסל ומה שפסל שם בפרשת: אמור אליהם כל איש אשר יקרב וגו' - באובד בטומאת הגוף מדבר, אבל בעבודת זרים במשכן ובכליו לא ראינו עדיין חיוב מיתה. ",
        "17_Chapter, 0_Verse, 0_Comment": "ויאמר ה' אל אהרן אתה ובניך וגו' - וזר לא יקרב - והזר הקרב יומת - הרי הזהרתים בחיוב מיתה. ומעתה אין לחוש - הקרב הקרב - שהרי אסרתים באל יקרב. וחייבתים מיתה. ",
        "17_Chapter, 6_Verse, 0_Comment": "עבדת מתנה - ונמצאו ישראל פטורים מן העבודה ומתוך שאינם מצווים לא יקרבו עוד, שהרי - והזר הקרב יומת. ",
        "17_Chapter, 7_Verse, 0_Comment": "לך נתתים למשחה - הרי הן לך כעין סימן שרים הנמשחים למלוך. ",
        "17_Chapter, 8_Verse, 0_Comment": "מן האש - לאחר הקטרת אימורין, הנותר מן האש. ",
        "17_Chapter, 8_Verse, 1_Comment": "אשר ישיבו לי - האשם המושב לה' לכהן - זהו גזל הגר, שאין לו יורשין. ",
        "17_Chapter, 11_Verse, 0_Comment": "כל חלב יצהר - כדכתיב: בהרימכם את חלבו ממנו. ",
        "17_Chapter, 18_Verse, 0_Comment": "ברית מלח - נראה לי לשון קיום. וכן בדוד: לו ולבניו ברית מלח - כי פתרונם לפי ענינם, אבל לא תשבית מלח ברית אלהיך. מדבר במלח ממש, ברית מלח ברית קיום ועומד לדורות. ",
        "17_Chapter, 26_Verse, 0_Comment": "כדגן מן הגורן - שהוא בלאו וכל זר לא יאכל קודש בפרשת תרומה, באמור אל הכהנים. ",
        "17_Chapter, 31_Verse, 0_Comment": "לא תחללו - לאוכלם בטומאה. ",
        "18_Chapter, 1_Verse, 0_Comment": "זאת חקת התורה - ולפנינו יפרש באיזו תורה הוא מדבר, דכתיב: זאת התורה אדם כי ימות באהל - כלומר: חקת התורה שאמר למשה זאת התורה. ",
        "18_Chapter, 1_Verse, 1_Comment": "פרה אדומה - צוה לקחת לעשות תורת טהרתו של אדם כי ימות באהל - להטהר בו, נוגע ונושא ומאהיל.",
        "18_Chapter, 4_Verse, 0_Comment": "לעיניו - של אלעזר (לאהרן). ",
        "18_Chapter, 12_Verse, 0_Comment": "עוד טומאתו בו - אף על פי שטבל. ",
        "18_Chapter, 15_Verse, 0_Comment": "וכל אשר יגע על פני השדה - כלומר, הבא אל האהל שהמת בו טמא בלא נגיעה, אבל אם המת על פני השדה ולא באהל אינו מטמא אלא במגע. ",
        "18_Chapter, 21_Verse, 0_Comment": "והנפש הנגעת - באותו שנגע במת תטמא עד הערב, כי המת אבי אבות הטומאה. ",
        "19_Chapter, 0_Verse, 0_Comment": "ותמת שם מרים - בחדש הראשון החדש שלסוף ארבעים שנה, שהרי מת אהרן אחריה בחדש החמישי בשנת ארבעים לצאת בני ישראל, כדכתיב בפרשת אלה מסעי.",
        "19_Chapter, 7_Verse, 0_Comment": "קח את המטה - מלפני העדות. ",
        "19_Chapter, 7_Verse, 1_Comment": "ודברתם אל הסלע - לא צוה הקדוש ברוך הוא לקחת את המטה להכות בו הסלע כמו שעשה ברפידים, שכתוב שם: והכית בצור ויצאו ממנו מים - אלא המטה צוה לקחת להראות בו קושי מרי שלהם, כדכתיב: למשמרת לאות לבני מרי - אפס בדבור ידבר עם הסלע לתת מימיו. ",
        "19_Chapter, 7_Verse, 2_Comment": "והוצאת להם מים - על ידי דבורך עם הסלע. ",
        "19_Chapter, 9_Verse, 0_Comment": "ויאמר להם שמעו נא המורים - כמו שהמטה הזה שיש בו שקדים מוכיח שהוא - למשמרת לאות לבני מרי. ",
        "19_Chapter, 9_Verse, 1_Comment": "המן הסלע הזה נוציא לכם מים - בשעת הרמת ידו במטה - ויך בו את הסלע פעמים -אז אמר להם דרך כעס וחמה, סבורים אתם שמן הסלע הזה נוציא לכם מים?! ומספק אמר משה כן, שטעה במה שאמר לו הקב\"ה: קח את המטה - ולא האמין שבדיבורו עם הסלע יוציא ממנו מים אלא בהכאת המטה, כמו שעשה ברפידים. ומה שאמר לו הקב\"ה: ודברתם אל הסלע - היה סבור שזו היא דבור הסלע הנאמר במטה, ולכך הכה פעמים בסלע כעין חימה וכעס ומספק אם יוציא מים הרי טוב ואם אין, אדבר אל הסלע אחרי כן. והקב\"ה הסכים על ידי משה לצאת ע\"י הכאתו ואף על פי כן נענש, שהקב\"ה מדקדק עם הצדיקים, וזהו שאמר הקב\"ה: יען לא האמנתם בי להקדישנו - על ידי דבוריהם אל הסלע. לפי שהוא מדקדק עם הצדיקים אפילו כחוט השערה. ולפי שידעתי אני המפרש, שמשה רבינו לא היה כי אם שוגג לעבור על דברי הקב\"ה, לפיכך אני זקוק לפרש כי משה רבינו טעה כמו שפירשתי. ",
        "19_Chapter, 12_Verse, 0_Comment": "ויקדש בם - שהוקדש במים מכל מקום. ואף על פי שלא דברו אל הסלע. ",
        "19_Chapter, 16_Verse, 0_Comment": "לא נשתה מי באר - כי המים היו יקרים לאומות באותו הארץ. ",
        "19_Chapter, 16_Verse, 1_Comment": "דרך המלך - מסלת עוברי דרכים, המיוחדת לכל העולם. ",
        "20_Chapter, 0_Verse, 0_Comment": "יושב הנגב דרך האתרים - התרת מרגלים, ככתוב שם: עלו זה בנגב. ועמלק יושב בנגב - וכנענים אצלם, כי העמלקי והכנעני שם לפניכם. ",
        "20_Chapter, 0_Verse, 1_Comment": "האתרים - כמו אפרוח, אתמול, אזרוע, הרבה אלפי\"ן באין לשמוש בראש התיבה. ",
        "20_Chapter, 1_Verse, 0_Comment": "והחרמתי - המטלטלין יהיו הקדש לשמים. ",
        "20_Chapter, 4_Verse, 0_Comment": "הקלקל - כמו: קלקל בחצים. לבן כעין הבדולח, ויבש, לוישנט בלעז.",
        "20_Chapter, 7_Verse, 0_Comment": "וראה אותו. שיסתכל לשמים למעלה. ",
        "20_Chapter, 10_Verse, 0_Comment": "בעיי העברים - לשון ארץ חריבה. כמו: וירושלים עיים תהיה - לעי השדה. ",
        "20_Chapter, 13_Verse, 0_Comment": "על כן יאמר - על אלו המסעות שחזרו לאחוריהם והקיפו את ארץ אדום, כדכתיב: ונסב את הר שעיר ימים רבים - וחזרו עד שפגעו בבאר שכתוב למעלה, אז יֵאָמֵר בספירת דברים ששיבחו להקדוש ברוך הוא והזכירו נסי ים סוף ונסים שנעשו בנחל ארנון ובאר וגם - אז ישיר ישראל - בראותם עתה את הבאר, כי מתחלה לא אמרו שירה עליו, לפי שאז נענשו עליה משה ואהרן. ",
        "20_Chapter, 13_Verse, 1_Comment": "את והב - את יהב של הקדוש ברוך הוא. כמו: השלך על ה' יהבך. וכמו מן יהיה, מה הוה לאדם. מן יקושתי לך וגם נלכדת בבל. פן תוקש בו. למען תורא, וי\"ו תחת יו\"ד. כן והב מן יהב. ",
        "20_Chapter, 17_Verse, 0_Comment": "שרים - משה ואהרן. ",
        "20_Chapter, 17_Verse, 1_Comment": "וממדבר מתנה - לפי הפשט: כל אלו שמות מקומות של נסיעה וחניה. ",
        "20_Chapter, 26_Verse, 0_Comment": "על כן יאמרו המשלים - על כן מלחמת סיחון ומואב נתנבא תחלה. ",
        "20_Chapter, 26_Verse, 1_Comment": "מושלים - מושלי נבואות, כגון בלעם וחבריו. ",
        "20_Chapter, 27_Verse, 0_Comment": "ער מואב - עיר מלוכה של מואב נקראת ער. ",
        "20_Chapter, 29_Verse, 0_Comment": "ונירם - ונשליך אותם ממקומם. ונחרם אותם. כמו מן נטה יאמר וַנֵּט; יאמר מן ירה - וַנִּיר. וְנִירָם - כמו ונרם. וכן יַבְדִלֵנִי מן יבדלנו. לְהוֹצִיאָנוּ בקמ\"ץ כמו לְהוֹצִיאֵנוּ בציר\"י. ",
        "20_Chapter, 29_Verse, 1_Comment": "ונשים - ונפעל כן ונירם. ואילו היה מפורש כתרגום היה לו לינקד ונירם וי\"ו חטף. ",
        "21_Chapter, 0_Verse, 0_Comment": "מעבר לירדן ירחו - כלומר, כנגד ירדן וכנגד ירחו. לא למטה בירדן ולא למעלה מיושבי ארץ ישראל. ראוי ליכתב מעבר לירדן לאותם שעברו את הירדן, שלהם קרוי ערבות מואב עבר לירדן. ",
        "21_Chapter, 2_Verse, 0_Comment": "ויקץ מואב - בחייו, כמו: קצתי בחיי. ",
        "21_Chapter, 3_Verse, 0_Comment": "ילחכו - כל התבואות וכל מיני אוכלין. ",
        "21_Chapter, 4_Verse, 0_Comment": "ארץ בני עמו - של בלק. ",
        "21_Chapter, 5_Verse, 0_Comment": "את אשר תברך - בנבואה. גם בלק היה יודע שנביא היה ובנבואה היה אומר עתידות, או על ידי קסמים, כי כן נקרא בלעם הקוסם ביהושע, אך סבור היה שיועילו לו תפילותיו וקרבנותיו. ",
        "21_Chapter, 6_Verse, 0_Comment": "וקסמים בידם - מיני קסמים היו מוליכין לבלעם פן יאמר אין בידי מיני קסמים. כדכתיב: בימינו היה הקסם ירושלים קלקל בחצים שאל בתרפים ראה בכבד. ",
        "21_Chapter, 13_Verse, 0_Comment": "הלך עמנו - כי לא נחשבנו בעיניו. ",
        "21_Chapter, 14_Verse, 0_Comment": "רבים - מרובים ונכבדים מן הראשונים. ",
        "21_Chapter, 21_Verse, 0_Comment": "כי הולך הוא - ברצון מתאוה לקללם, אף על פי שהיה יודע שאין הקדוש ברוך הוא רוצה. ",
        "21_Chapter, 24_Verse, 0_Comment": "ותלחץ את רגל בלעם - שעל זה זה נעשה חגר, כדכתיב: וילך שפי. ",
        "21_Chapter, 32_Verse, 0_Comment": "אולי נטתה מפני - כל אולי שבמקרא פירושם כמו אם וכמו אילו. והמפרשים אם זה כמו לולא התמהמהנו וכמו לולי ה' וגו' - טעות הוא בידם. אבל פירושו כמו: אולי יש תקוה. אולי יחנן ה' צבאות. אולי משגה הוא. וכן אמר המלאך: על מה הכית את אתונך שלש פעמים שלא כדין עשית, שהרי ותט לפני זה שלש רגלים - כל נטיותיה היו לפני אבל לא מפני, שהרי לא עברה אותי. ",
        "21_Chapter, 32_Verse, 1_Comment": "אולי נטתה מפני - כלומר: שאם נטתה מפני ולא לפני כלומר, שאם עברה אותי את הדרך עד אחרי. גם הרגתי אותך כלומר, לא היית ניצול בהיזק מועט של לחיצת רגלך אלא אף אותך הרגתי והיא לא היתה מפסדת שאותה החייתי, כמו שהיא קיימת גם עתה שהיא לא היתה פושעת כי אם אתה שהיית פושע בי, שהכית אתונך.",
        "21_Chapter, 32_Verse, 2_Comment": "גם אתכה - גם הרגתי אותך. כמו: וברכתם גם אותי - גם תברכו אותי. ",
        "22_Chapter, 2_Verse, 0_Comment": "וילך שפי - חגר כמו: ושופו עצמותיו - גם שניהם מגזרת חטופי למ\"ד פעל של ה\"א. ",
        "22_Chapter, 6_Verse, 0_Comment": "ינחני - הנחני. ",
        "22_Chapter, 6_Verse, 1_Comment": "מהררי קדם - כפל לשון, דכתיב: ארם מקדם - כלומר: טורח גדול מארץ רחוקה. ובחנם כי לא יועיל לו. ",
        "22_Chapter, 6_Verse, 2_Comment": "זַעֲמָה - נראה לי. הז' בפתח שהוא לשון ציווי. אבל זוֹעֲמָה מלאפו\"ם (כלומר: בחול\"ם) משמע נקבה זועמת. כמו: אש אוכלה. והיא שופטה את ישראל. ",
        "22_Chapter, 7_Verse, 0_Comment": "לא זעם ה' - אותם. לא הכעיסם, כדכתיב: והעם אשר זעם ה' - שהקדוש ברוך הוא זעם אותם, לשון הכעיס אחרים הוא. ",
        "22_Chapter, 8_Verse, 0_Comment": "כי מראש צרים אראנו - שאני עומד עכשיו אני רואה אותם. מפרש הטעם למה לא זעם אותם הקב\"ה ולמה אינו חפץ לקללם, שהרי - מראש צורים - שאני עומד עכשיו אני רואה אותם ומראש הגבעה אני רואה, כי לבדם הם ואין שאר אומות מתחשבין ומעורבין עמהם וגם יש בהם בנים קטנים שאין להם מנין, כי לא נמנו כי אם מבן עשרים שנה ומעלה נמצא יותר ויותר. כי - ",
        "22_Chapter, 9_Verse, 0_Comment": "מי מנה עפר יעקב - לכך אינו חפץ לקללם. כדכתיב בנינוה: ואני לא אחוס על נינוה העיר הגדולה אשר יש בה הרבה משתים עשרה רבוא אדם אשר לא ידע בין ימינו לשמאלו - אם גדולים חטאו קטנים מה חטאו?! ",
        "22_Chapter, 9_Verse, 1_Comment": "רבע ישראל - זרע ישראל, לפי שעל ידי הרביעה נוצר האדם. ",
        "22_Chapter, 18_Verse, 0_Comment": "לא איש אל - אינו איש לחזור מברכתו בשעה מועטת כזו, שהרי לא פשעו אחר הברכה שברכתי אותם היום. ",
        "22_Chapter, 18_Verse, 1_Comment": "ויכזב - והוא היאך יכזב בו בחנם. ",
        "22_Chapter, 18_Verse, 2_Comment": "ויתנחם - בתמיה. והיאך יתנחם?! ",
        "22_Chapter, 18_Verse, 3_Comment": "ולא יעשה - בתמיה. ",
        "22_Chapter, 19_Verse, 0_Comment": "הנה ברך לקחתי - הנה לקחתי לברך אותם היום, כבר [גזר] לברכם והוא ברך אותם כבר ואותה הברכה לא אשיבנה. וּבֵרֵךְ לשעבר. כמו: חרף עושהו. ",
        "22_Chapter, 20_Verse, 0_Comment": "לא הביט און ביעקב - אינו רוצה לעונשן אפילו כשהן חוטאין. כדכתיב: וירא און ולא יתבונן. לא הביט אינו רוצה להביט. ",
        "22_Chapter, 20_Verse, 1_Comment": "ותרועת מלך - ריעות, כמו: איש רעים להתרועע. כי שוכן ביניהם. ",
        "22_Chapter, 22_Verse, 0_Comment": "(ולמה שוכן אתם ומחבב אותם?) - כי לא נחש ביעקב וגו' - אינם מעוננים וקוסמים כמונו ולא שואלין אוב וידעוני, אלא - כעת יאמר ליעקב ולישראל מה פעל אל - מתוך ששכינה ביניהם אומרים להם הנביאים ליעקב ולישראל היום מה פעל וגזר הקב\"ה לימים הבאים ואינם צריכים נחש וקסם. ",
        "22_Chapter, 22_Verse, 1_Comment": "כעת יאמר - מה שעתיד לבא בעת אחת מן הרבה ימים ושנים יאמר להם על ידי נביא וכן כל כעת מדבר בעתידות. כדכתיב באשת מנוח: לו חפץ ה' להמיתנו (עכשיו) לא לקח מידינו עולה ומנחה וכעת לא השמיענו כזאת - לידת הבן שהודיענו שתהיה כעת לשנה הבאה לא השמיענו. אלא ודאי נחיה ויתקיים לנו בן, שאם היינו מתים האיך יהיה לנו בן לשנה הבאה. וכן: כעת חיה את חובקת בן.",
        "23_Chapter, 0_Verse, 0_Comment": "לקראת נחשים - לנסות ממקום למקום אולי יוכל לקללם. אלא מעתה נתכוין לברכם בלב שלם ומתוך כך כתיב כאן: ותהי עליו רוח אלהים - שרוח שכינה שרתה עליו מאהבה דרך חיבה. ",
        "23_Chapter, 2_Verse, 0_Comment": "שתום העין - פתוח עין. רואה מראות אלהים כמו ששנינו עד שישתום ויסתום. ",
        "23_Chapter, 3_Verse, 0_Comment": "אשר מחזה שדי יחזה - פעמים נופל שוכב בלילה ופעמים גלוי עינים ביום. כי עתה היו נבואות הללו ביום. כמו נופלים על פני השדה בשאול. שובבים. ",
        "23_Chapter, 5_Verse, 0_Comment": "כנחלים נטיו - ננטיו. מיושרים ",
        "23_Chapter, 5_Verse, 1_Comment": "כאהלים - כמו: מור ואהלות. כַּאֲהָלִים כַּאֲרָזִים עלי מים פת\"ח לפי שהוא במקום חטף. כארזים על יבלי מים. אבל בחור כארזים קמ\"ץ שהוא מבורר כְּהָאֲרָזִים. ",
        "23_Chapter, 6_Verse, 0_Comment": "וירום מאגג - מלכות שאול. כל מלכי עמלק נקראין אגג. כמו כל מלכי מצרים קרוים פרעה. מלכי פלשתים אבימלך. ושל ירושלים מלכי צדק. אדוני צדק. ",
        "23_Chapter, 7_Verse, 0_Comment": "תועפות - חוזק כמו: ותועפות הרים לו. ",
        "23_Chapter, 13_Verse, 0_Comment": "איעצך - עצה להכשילם לפי דעתי. ",
        "23_Chapter, 13_Verse, 1_Comment": "אשר יעשה העם הזה לעמך באחרית הימים - אבל עתה בקרוב בחייך לא תירא מהם. וזו היא העצה: הן הנה היו לבני ישראל בדבר בלעם וגו' - וכאן סתם משה את העצה, לפי שבלחש אמרה בלעם לבלק ולא נודעה העצה עד שפירשה משה בשעת הצורך. ",
        "23_Chapter, 16_Verse, 0_Comment": "אראנו - אני רואה עתה עכשיו את העתידות ולא עתה יהיה. ",
        "23_Chapter, 16_Verse, 1_Comment": "כל בני שת - לפי הפשט: זה מלך המשיח. ",
        "23_Chapter, 17_Verse, 0_Comment": "יְרֵשָׁה - כמו שְׁמֵנָה. נפש שבעה. ארטור\"א. ",
        "23_Chapter, 18_Verse, 0_Comment": "וירד מיעקב - יהיה רודה בכל המלכיות איש מיעקב. ",
        "23_Chapter, 18_Verse, 1_Comment": "והאביד שריד מעיר - מאדום, כדכתיב: ולא יהיה שריד לבית עשו כי ה' דבר. ",
        "23_Chapter, 19_Verse, 0_Comment": "וירא את עמלק - ממקום שהיה שם משם ראה אותם. ",
        "23_Chapter, 19_Verse, 1_Comment": "ראשית גוים - כתרגומו. ",
        "23_Chapter, 20_Verse, 0_Comment": "איתן מושבך - כסבור אתה שאיתן יהא מושבך ושיהא בסלע קנך קיים. לא יהיה כמו שאתה סובר אלא אחר כן: יהיה לבער קין - עד מקום רחוק. ",
        "23_Chapter, 21_Verse, 0_Comment": "אשור תשבך - מלכות אשור תשבך. ויגלה אותך בשבי. ",
        "23_Chapter, 22_Verse, 0_Comment": "אוי מי יחיה - מפני מלך המשיח, בשומו הקב\"ה אלה הדברים שיקרקר כל בני שת. ",
        "23_Chapter, 23_Verse, 0_Comment": "וצים - כמו: וצי אדיר דרמו\"ן בלע\"ז הוא בורני גדולה. ",
        "24_Chapter, 2_Verse, 0_Comment": "ויחר אף - שהתחילה מגפה בעם. ",
        "24_Chapter, 3_Verse, 0_Comment": "והוקע אותם - החוטאים כמו: והוקענום בגבעת שאול, לשון תלייה והריגה. ",
        "24_Chapter, 5_Verse, 0_Comment": "ויקרב אל אחיו - להזנותה. כדכתיב: לא תקרבו לגלות ערוה. ",
        "24_Chapter, 7_Verse, 0_Comment": "הקבה - ענין אהל. ",
        "24_Chapter, 7_Verse, 1_Comment": "קבתה - בטנה כמו: והקבה. ",
        "29_Chapter, 1_Verse, 0_Comment": "וידבר משה אל ראשי המטות - נשאלתי ביוניוב [=שם עיר] בכרך לושרון [=שם מחוז בצרפת]. לפי הפשט היכן מצינו שום פרשה שמתחלת כן? שלא נאמר למעלה וידבר ה' אל משה לאמר איש כי ידור וגו'. והיאך מתחלת הפרשה בדיבורו של משה שאין מפורש לו מפי הגבורה? וזה תשובתי: למעלה כתיב: אלה תעשו לה' במועדיכם לבד מנדריכם ונדבותיכם - שאתם צריכין להביא באחד משלש רגלים משום בל תאחר כמפורש במסכת ר\"ה, הלך משה ודבר אל ראשי המטות שהם שופטים להורות לישראל הלכות נדרים ואמר להם הקב\"ה צוה לי שיקרבו נדריהם ונדבותם ברגל פן יאחרו נדריהם. לפיכך - ",
        "29_Chapter, 1_Verse, 1_Comment": "איש כי ידור נדר לה' - קרבן. או השבע שבועה - לענות נפשו. ",
        "29_Chapter, 2_Verse, 0_Comment": "לאסור אסר - לא יחל דברו - מוסב על הנדר. כלומר, לא יאחר את נדרו עד לאחר הרגלים כמו שציום הקב\"ה שכך פירש: לא יחל כמו: ויחל עד בוש. ויחל עוד שבעת ימים. יחל ישראל אל ה' - ימתין ויחכה לו. והמפרש לשון חלול לפי הפשט טעות הוא בידו. ",
        "29_Chapter, 2_Verse, 1_Comment": "ככל היוצא מפיו יעשה - מוסב על השבע שבועה כענין שפירש בשעת שבועתו יעשה. לפי הזמן שפירש הן קרוב הן רחוק. וראייה לדבר כענין ב' דברים הללו פירש משה במשנה תורה: כי תדור נדר לה' אלהיך לא תאחר לשלמו. מוצא שפתיך תשמור ועשית. השבע שבועה וגו'. ",
        "29_Chapter, 10_Verse, 0_Comment": "ואם בית אישה נדרה - אבל למעלה כתיב: ונדריה עליה - אותו פסוק בנדרים הקודמים קודם שנשאה, ומשמע לפי הפשט שהבעל מיפר בקודמין. ",
        "29_Chapter, 15_Verse, 0_Comment": "ואם הפר יפר אותם אחרי שמעו - והיא אינה יודעת ששמע - ונשא את עונה - שאינם מופרים והיא שוגגת שלא ידעה אם שמע עד עתה אם לאו. ",
        "30_Chapter, 4_Verse, 0_Comment": "וימסרו - בעל כרחן, לפי שאמר הקדוש ברוך הוא: ואחר תאסף אל עמך. מדרש אגדה. ",
        "30_Chapter, 11_Verse, 0_Comment": "את השבי - אדם. ",
        "30_Chapter, 11_Verse, 1_Comment": "ואת המלקוח - בהמות. ",
        "30_Chapter, 11_Verse, 2_Comment": "ואת השלל - מטלטלין. ",
        "30_Chapter, 12_Verse, 0_Comment": "אל מחוץ למחנה - כדי שלא יכנסו הבאים מן המלחמה במחנה, מפני טומאת נפש. ",
        "30_Chapter, 22_Verse, 0_Comment": "אך במי נדה - של פרה אדומה לטהרם מטומאת נפש ושאר דברים לנקותם מאיסור מאכל הנבלע בכלים. ",
        "30_Chapter, 48_Verse, 0_Comment": "עבדיך נשאו את ראש וגו' - ולא נפקד ממנו איש. במגפה. לפיכך, ונקרב את קרבן ה' לכפר על נפשותינו - שנדרנו מלפני החשבון שנמנינו, כדי שלא ישלוט בנו נגף, ולפיכך צוה הקדוש ברוך הוא לתתו על עבודת אהל מועד שכן מצינו בכי תשא וגו' - ולא יהיה בהם נגף בפקוד אותם. ולקחת את כסף הכפורים מאת בני ישראל ונתת אותו על עבודת אוהל מועד והיו לבני ישראל לזכרון וגו'. אף כאן - ויבואו אותו אל אהל מועד לזכרון לפני ה'. מאבא מורי הרב רבי מאיר שמעתי שיטה זו ועיקר. ",
        "31_Chapter, 16_Verse, 0_Comment": "חשים - נמהרים כמו: החישה מפלט לי. ",
        "32_Chapter, 0_Verse, 0_Comment": "אלה מסעי - כל מסעות וחניות חוזר ומונה כדי לפרש היכן היו חונים. ",
        "32_Chapter, 48_Verse, 0_Comment": "ויחנו על הירדן וגו' בערבות מואב - שם, וידבר ה' אל משה בערבות מואב על ירדן ירחו. ",
        "32_Chapter, 54_Verse, 0_Comment": "לשכים בעיניכם - לשון קוצים וסרפדים הנוקבים את העינים כמו: הנני סך את דרכך בסירים. ובספר יהושע מוכיח שם: והיו לכם לפח ולמוקש ולשוטט בצדיכם. לשון אבי יסר אתכם בשוטים. שוט לסוס. ",
        "32_Chapter, 54_Verse, 1_Comment": "ולצנינים - גם הוא ממיני קוצים המזיקים לבני אדם. מנחם בן סרוק חברו עם ואל מצינים יקחהו. אך אני מפרשו לשון כצנת שלג. שהרי שם כתב: אשר קצירו רעב יאכל ואל מצינים יקחהו ושאף צמים חילם, כלומר: הליסטים הרעבים והערומים צנים והצמאים יקחו ממונם. ",
        "32_Chapter, 55_Verse, 0_Comment": "כאשר דמיתי - חשבתי לעשות להם אשר צויתי לכם: לא תחיה כל נשמה, ואתם מותירים אותם ומחיים אותם אעשה לכם שלא אחיה אתכם.",
        "33_Chapter, 1_Verse, 0_Comment": "זאת הארץ אשר תפל לכם בנחלה - רבינו זקיני פירש וצייר תחומין ואף על פי כן אפרש בקוצר: כי תחלה פירש הכתוב גבול דרום ואחר כך גבול מערב, כי הים הגדול הוא גבול מערבי ואחר כך צפון ואח\"כ מזרחי. ",
        "33_Chapter, 2_Verse, 0_Comment": "על ידי אדום - סמוך לאדום. ",
        "33_Chapter, 3_Verse, 0_Comment": "ונסב לכם - שם בולט הגבול. ",
        "33_Chapter, 3_Verse, 1_Comment": "ויצא ועבר - דרך ישר בלא הקף. ",
        "33_Chapter, 4_Verse, 0_Comment": "והיו תוצאותיו הימה - גבול דרומית מערבית. ",
        "33_Chapter, 5_Verse, 0_Comment": "וגבול ים - כלומר: וגבול מערבי. כיצד? והיה לכם הים הגדול - לגבול מערב. ",
        "33_Chapter, 5_Verse, 1_Comment": "וגבול - חכמים פירשו: לרבות נסים שבים, הם איי הים. ",
        "33_Chapter, 6_Verse, 0_Comment": "תתאו - תתחימו, לשון תחום וגבול. ",
        "34_Chapter, 4_Verse, 0_Comment": "אלפים באמה - אלף אמה מגרש והשאר שדות וכרמים. ",
        "34_Chapter, 10_Verse, 0_Comment": "והקריתם - וזימנתם. ",
        "34_Chapter, 13_Verse, 0_Comment": "את שלש הערים תתנו מעבר לירדן - אותן הבדיל משה בחייו, כדכתיב: אז יבדיל משה. ",
        "34_Chapter, 24_Verse, 0_Comment": "עד מות הכהן הגדול - לפי פשוטו: כל ימי השופט הגדול דוגמת: אסיריו לא פתח ביתה. ",
        "34_Chapter, 30_Verse, 0_Comment": "לא תקחו כפר - לא יפטר בממון.",
        "34_Chapter, 32_Verse, 0_Comment": "כי אם בדם שופכו - אני אומר שהוא נקוד מן הדין מלאפום לפי פרושו, כי אם בדם האיש השופך את הדם.",
        "35_Chapter, 5_Verse, 0_Comment": "לטוב בעיניהם - מן שבט שלהם לפי הפשט. "
    },
    "meta": "Chapter-Verse-Comment",
    "work": "Rashbam on Numbers"
}