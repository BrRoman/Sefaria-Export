{
    "text": {
        "2_Exodus, 28_Chapter, 0_Verse": "והד̇א אלאמר אלד̇י תצנעה להם לתקדסהם ויאמו לי כ̇ד̇ רת̇א מן אלבקר וכבשין צחיחין",
        "2_Exodus, 28_Chapter, 1_Verse": "וכ̇בז פטיר וג̇ראדק פטיר מלת̇ות̇ה בדהן ורקאק פטיר ממסוחה בדהן מן סמיד אלחנטה תצנעהא",
        "2_Exodus, 28_Chapter, 2_Verse": "ואג̇עלהא פי סלה ואחדה וקדמהא פיהא מע אלרת̇ ואלכבשין",
        "2_Exodus, 28_Chapter, 3_Verse": "וקדם הרון ובניה אלי באב כ̇בא אלמחצ̇ר ואגסלהם באלמא",
        "2_Exodus, 28_Chapter, 4_Verse": "וכ̇ד̇ אלת̇יאב ואלבס הרון אכ̇אך אלתוניה ואלממטר ואלצדרה ואלבדנה ואשדדה בשפשג̇הא",
        "2_Exodus, 28_Chapter, 5_Verse": "וציר אלעמאמה עלי ראסה ואג̇על תאג̇ אלקדס דון אלעמאמה",
        "2_Exodus, 28_Chapter, 6_Verse": "וכ̇ד̇ מן דהן אלמסח וצבה עלי ראסה ואמסחה בה",
        "2_Exodus, 28_Chapter, 7_Verse": "ת̇ם קדם בניה ואלבסהם תואניא",
        "2_Exodus, 28_Chapter, 8_Verse": "ואשדדהם בזנאניר הרון ובניה ואלבסהם קאלניס פתציר להם אמאמה רסם אלדהר ואכמל ואג̇ב הרון וואג̇ב בניה",
        "2_Exodus, 28_Chapter, 9_Verse": "ת̇ם קדם אלרת̇ בין ידי כ̇בא אלמחצ̇ר ויסנד הרון ובנוה אידיהם עלי ראסה",
        "2_Exodus, 28_Chapter, 10_Verse": "ואד̇בח אלרת̇ בין ידי אללה ענד באב כ̇בא אלמחצ̇ר",
        "2_Exodus, 28_Chapter, 11_Verse": "וכ̇ד̇ מן דמה ואג̇עלה עלי ארכאן אלמד̇בח באצבעך וצב באקי אלדם עלי אסאס אלמד̇בח",
        "2_Exodus, 28_Chapter, 12_Verse": "וכ̇ד̇ ג̇מיע אלשחם אלמגטי אלג̇וף וזיאדה אלכבד ואלכליתין ואלשחם אלד̇י עליהמא וקתר ד̇לך עלי אלמד̇בח",
        "2_Exodus, 28_Chapter, 13_Verse": "ולחם אלרת̇ וג̇לדה ופרת̇ה תחרקה באלנאר כ̇ארג̇ אלעסכר לאנה ד̇כוה",
        "2_Exodus, 28_Chapter, 14_Verse": "ת̇ם קדם אחד אלכבשין ויסנד הרון ובנוה אידיהם עלי ראסה",
        "2_Exodus, 28_Chapter, 15_Verse": "ואד̇בחה וכ̇ד̇ מן דמה ורשה עלי אלמד̇בח מסתדירא",
        "2_Exodus, 28_Chapter, 16_Verse": "ועצ̇ה לאעצ̇איה ואגסל ג̇ופה ואכארעה ואצ̇פהא אלי אעצ̇איה וראסה",
        "2_Exodus, 28_Chapter, 17_Verse": "וקתרה עלי אלמד̇בח לאנה צעידיה ללה מרצ̇י מקבול קרבאן ללה",
        "2_Exodus, 28_Chapter, 18_Verse": "ת̇ם קדם אלכבש אלת̇אני ויסנד הרון ובנוה אידיהם עלי ראסה",
        "2_Exodus, 28_Chapter, 19_Verse": "ואד̇בחה וכ̇ד̇ מן דמה ואג̇על עלי שחמה אד̇ן הרון אלימני ועלי שחמאת אד̇אן בניה אלאיאמן ועלי אבהאם אידיהם אלאיאמן ואבהאם ארג̇להם אלאיאמן ורש באקיה עלי אלמד̇בח מסתדירא",
        "2_Exodus, 28_Chapter, 20_Verse": "ת̇ם כ̇ד̇ מן אלדם אלד̇י עלי אלמד̇בח ומן דהן אלמסח ואנצ̇ח עלי הרון ות̇יאבה ועלי בניה ות̇יאב בניה מעה פיתקדס הו ות̇יאבה ובנוה ות̇יאב בניה מעה",
        "2_Exodus, 28_Chapter, 21_Verse": "וכ̇ד̇ מן אלכבש אלת̇רב ואלאליה וג̇מיע אלשחם אלמגטי אלג̇וף וזיאדה אלכבד ואלכליתין ואלשחם אלד̇י עליהמא ואלסאק אלאימן לאנה כבש אלכמאל",
        "2_Exodus, 28_Chapter, 22_Verse": "ורגיפא ואחדא מן כל נוע מן אלכ̇בז וג̇רדקה ואחדה ממסוחה בדהן ורקאקה ואחדה מן סלה אלפטיר אלתי בין ידי אללה",
        "2_Exodus, 28_Chapter, 23_Verse": "וציר אלג̇מיע עלי כפי הרון ועלי כפי בניה וחרך ד̇לך תחריכא בין ידי אללה",
        "2_Exodus, 28_Chapter, 24_Verse": "ת̇ם כ̇ד̇ה מן אידיהם וקתרה עלי אלמד̇בח פוק אלצעידה מקבול מרצ̇י בין ידי אללה קרבאן הו ללה",
        "2_Exodus, 28_Chapter, 25_Verse": "ת̇ם כ̇ד̇ אלקץ מן כבש אלכמאל אלד̇י להרון וחרכה תחריכא בין ידי אללה ויכון לך נציבא",
        "2_Exodus, 28_Chapter, 26_Verse": "וקדס קץ אלתחריך אלד̇י חרך וסאק אלרפיעה אלתי רפע מן כבש אלכמאל אלד̇י להרון ובניה",
        "2_Exodus, 28_Chapter, 27_Verse": "פיצירא להרון ובניה רסם אלדהר מן בני אסראיל כמא אנהמא רפיעה כד̇אך יכונא רפיעה מן ענד בני אסראיל מן ד̇באיח סלאמתהם המא רפיעה ללה",
        "2_Exodus, 28_Chapter, 28_Verse": "ות̇יאב אלקדס אלתי להרון תכון לבניה מן בעדה ימסחון פיהא ויכמלון בהא ואג̇בהם",
        "2_Exodus, 28_Chapter, 29_Verse": "סבעה איאם ילבסהא אלאמאם בעדה מן בניה פיצלח אן ידכ̇ל אלי כ̇בא אלמחצ̇ר אן יכ̇דם פי אלקדס",
        "2_Exodus, 28_Chapter, 30_Verse": "וכבש אלכמאל תאכ̇ד̇ ותנצ̇ג̇ לחמה פי מכאן מקדס",
        "2_Exodus, 28_Chapter, 31_Verse": "ויאכל הרון ובנוה לחם אלכבש מע אלכ̇בז אלד̇י פי אלסל ענד באב כ̇בא אלמחצ̇ר",
        "2_Exodus, 28_Chapter, 32_Verse": "ויאכלון ד̇לך אלד̇ין אסתגפר ענהם לאכמאל ואג̇בהם ותקדיסהם ואי אג̇נבי לא יאכל מנה אד̇ הו קדס",
        "2_Exodus, 28_Chapter, 33_Verse": "ואן תבקי מן לחם אלכמאל ומן אלכ̇בז אלי אלגדאה פאחרק אלפאצ̇ל לא יוכל אד̇ הו קדס",
        "2_Exodus, 28_Chapter, 34_Verse": "ואצנע להרון ובניה כד̇א כג̇מיע מא אמרתך סבעה איאם תכמל ואג̇בהם",
        "2_Exodus, 28_Chapter, 35_Verse": "ורת̇ ללד̇כוה תצנעה כל יום ללגפראן פתד̇כי אלמד̇בח ותסתגפר ענה ותמסחה ותקדסה",
        "2_Exodus, 28_Chapter, 36_Verse": "סבעה איאם תסתגפר עלי אלמד̇בח פתקדסה ויציר מן כ̇ואץ אלאקדאס כל מן דנא בה תקדס",
        "2_Exodus, 28_Chapter, 37_Verse": "והד̇א מא תקרבה עלי אלמד̇בח חמלין אבני סנה פי כל יום דאימא",
        "2_Exodus, 28_Chapter, 38_Verse": "ואלחמל אלואחד תצנע באלגדאה ואלאכ̇ר בין אלגרובין",
        "2_Exodus, 28_Chapter, 39_Verse": "ועשר מן אלסמיד מלת̇ות̇ ברבע קסט מן דהן זיתון מדקוק ומזאג̇ה רבע קסט כ̇מר מע כל חמל",
        "2_Exodus, 28_Chapter, 40_Verse": "ואד̇א קרבת אלת̇אני בין אלגרובין פכהדיה אלגדאה ומזאג̇הא תצנע בה פיציר מקבולא מרצ̇יא קרבאנא ללה",
        "2_Exodus, 28_Chapter, 41_Verse": "צעידה דאימה לאג̇יאלכם ענד באב כ̇בא אלמחצ̇ר בין ידי אללה אלד̇י אחצ̇רך ואכ̇אטבך ת̇ם",
        "2_Exodus, 28_Chapter, 42_Verse": "ואחצ̇ר הנאך לבני אסראיל ויתקדס בוקארי",
        "2_Exodus, 28_Chapter, 43_Verse": "ואקדס בה כ̇בא אלמחצ̇ר ואלמד̇בח ואקדס הרון ובניה ליאמו לי",
        "2_Exodus, 28_Chapter, 44_Verse": "ואסכן נורי פי מא בין בני אסראיל ואכון להם אלאהא",
        "2_Exodus, 28_Chapter, 45_Verse": "ויעלמון אנני אללה רבהם אלדיי אכירג̇תהם מן ארץ̇ מצר לאסכן נורי פי מא בינהם אנא אללה אפי בדילך"
    },
    "meta": "Chapter-Verse",
    "work": "Tafsir Rasag"
}