{
    "text": {
        "0": {
            "0": "این است سخنان واعظ، پسر داوود، پادشاه اورشلیم.",
            "1": "«بیهودگی! بیهودگی!» واعظ می‌گوید. «بیهودگی! بیهودگی! همه چیز بیهودگی است!»",
            "2": "انسان از این‌همه رنج و زحمتی که در زیر آفتاب می‌کشد چه فایده‌ای می‌بیند؟",
            "3": "نسل‌ها می‌آیند و نسل‌ها می‌روند، امّا دنیا همین‌طور تا ابد باقی می‌ماند.",
            "4": "آفتاب طلوع و بعد غروب می‌کند، و باز به‌جایی که باید از آنجا طلوع کند، می‌شتابد.",
            "5": "باد به سمت جنوب می‌وزد، و بعد به‌سوی شمال دور می‌زند؛ بله، باد به هر سو می‌وزد و سرانجام به‌جای اوّل خود برمی‌گردد.",
            "6": "همۀ رودخانه‌ها به دریا جاری می‌شوند، امّا دریا هرگز پُر نمی‌شود؛ آب نهرها هم به جایی که از آن جاری شده‌اند، دو‌باره بازمی‌گردند.",
            "7": "همه‌‌چیز آن‌قدر خسته‌کننده است که زبان از بیان آن عاجز است. چشم از دیدن سیر نمی‌شود و گوش از شنیدن پُر نمی‌شود.",
            "8": "آنچه گذشته است باز تکرار می‌شود آنچه رخ داده، بازهم اتّفاق می‌افتد؛ در زیر آفتاب هیچ‌چیز تازه‌ای نیست.",
            "9": "آیا چیزی هست که درباره‌اش بتوان گفت: «ببین، این تازه است»؟ آن نیز قبل از ما بوده و در اصل قدیمی است.",
            "10": "از گذشتگان یادی نیست و آیندگان نیز از نسل‌های پیشین یادی نخواهند کرد.",
            "11": "من واعظ هستم و در اورشلیم بر اسرائیل سلطنت می‌کردم.",
            "12": "تصمیم گرفتم تا دربارۀ هر چیز در این دنیا با حکمت تحقیق و تفحّص کنم. خدا چه کار سختی به عهدۀ انسان سپرده تا به آن مشغول باشد!",
            "13": "من همه‌چیز را در زیر آفتاب دیدم و به این نتیجه رسیدم که جملگی بیهوده و به‌دنبال باد دویدن است.",
            "14": "آنچه را که کج است نمی‌توان راست کرد و آنچه را که وجود ندارد، نمی‌توان شمرد.",
            "15": "به خود گفتم: «من حکمت و معرفت زیادی اندوختم و بیشتر از همۀ کسانی‌ که قبل از من در اورشلیم حکومت می‌کردند، حکمت و دانش کسب کردم.»",
            "16": "تصمیم گرفتم که فرق بین حکمت و جهالت را بدانم، امّا پی بردم که این کار هم بیهوده و دنبال باد دویدن است،",
            "17": "زیرا حکمتِ بیشتر غم بیشتر به بار می‌آورد، و دانشِ بیشتر، اندوه بیشتر."
        }
    },
    "meta": "Chapter-Verse",
    "work": "Ecclesiastes"
}